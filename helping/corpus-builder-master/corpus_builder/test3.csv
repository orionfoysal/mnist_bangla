body
"বাংলাদেশ প্রতিদিনের শ্রীমঙ্গল প্রতিনিধি দীপংকর ভট্টাচার্য্য লিটনের বাবা কৃপেশ ভট্টাচার্য্য বকুল (৭৮) বার্ধক্যজনিত কারণে গতকাল সকালে উপজেলা সদরের জয়নগরের বাড়িতে শেষ নিঃশ্বাস ত্যাগ করেন। তিনি স্ত্রী, দুই ছেলে-মেয়ে, নাতি-নাতনীসহ অসংখ্য গুণগ্রাহী রেখে গেছেন। দুপুরে শ্রীমঙ্গল পৌর শ্মশানঘাটে অন্ত্যেষ্টিক্রিয়া সম্পন্ন হয়। মৌলভীবাজার-৪ আসনের এমপি উপাধ্যক্ষ আব্দুস শহীদসহ বিভিন্ন সামাজিক, রাজনৈতিক ও সাংবাদিক সংগঠনের নেতা শোক প্রকাশ এবং শোকাহত পরিবারের প্রতি গভীর সমবেদনা জানিয়েছেন।-মৌলভীবাজার প্রতিনিধি"
"ইসলামী ব্যাংক বাংলাদেশ লিমিটেডের ম্যানেজিং ডাইরেক্টর (এমডি) ও প্রধান নির্বাহী মোহাম্মদ আবদুল মান্নান তৃতীয় মেয়াদের জন্য দায়িত্ব গ্রহণ করেছেন। ২০১০ সাল থেকে তিনি এ দায়িত্ব পালন করছেন। তিনি এশিয়া প্যাসিফিক ও ভূ-মধ্যসাগরীয় অঞ্চলের নির্বাচিত সিইওদের সেরা সম্মাননা ‘দি এশিয়ান ব্যাংকার সিইও  লিডারশিপ অ্যাচিভমেন্ট অ্যাওয়ার্ড-২০১৬’ অর্জন করেন এবং তার নেতৃত্বে ইসলামী ব্যাংক ‘দ্য বেস্ট ম্যানেজড ব্যাংক ইন বাংলাদেশ’ মর্যাদা লাভ করে। বাংলাদেশে ইসলামী ব্যাংকিং পদ্ধতি জনপ্রিয় করা, অন্তর্ভুক্তি ও কল্যাণমুখী ব্যাংকিং প্রসার ঘটান। বিজ্ঞপ্তি"
"দশম জাতীয় সংসদের দ্বিতীয় বাজেট অধিবেশন শুরু হচ্ছে আজ বিকাল ৫টায়। একইসঙ্গে এ সংসদের একাদশ অধিবেশন এটি। অধিবেশন শুরুর আগে সংসদের কার্যউপদেষ্টা কমিটির বৈঠকে অধিবেশনের মেয়াদ ও কার্যাবলি ঠিক করা হবে। আগামীকাল বৃহস্পতিবার বিকাল ৩টায় ২০১৬-১৭ অর্থবছরের বাজেট প্রস্তাব উত্থাপন করবেন অর্থমন্ত্রী আবুল মাল আবদুল মুহিত। এবার বাজেটের আকার হবে তিন লাখ ৪০ হাজার কোটি টাকার বেশি।এদিকে গতকাল সংসদ ভবনে সংসদ সচিবালয় কমিশনের ২৭তম বৈঠক অনুষ্ঠিত হয়। বৈঠকে সভাপতিত্ব করেন ডেপুটি স্পিকার মো. ফজলে রাব্বী মিয়া। প্রধানমন্ত্রী ও সংসদ নেতা শেখ হাসিনা, বিরোধীদলীয় নেতা রওশন এরশাদ, অর্থমন্ত্রী আবুল মাল আবদুল মুহিত, আইনমন্ত্রী আনিসুল হক বৈঠকে অংশ নেন। চিফ হুইপ আ স ম ফিরোজ বিশেষ আমন্ত্রণে বৈঠকে যোগ দেন। সংসদ সচিবালয়ের সিনিয়র সচিব ড. মো. আবদুর রব হাওলাদার, অর্থ বিভাগের সিনিয়র সচিব মাহবুব আহমেদসহ সংশ্লিষ্ট কর্মকর্তারা বৈঠকে উপস্থিত ছিলেন। বৈঠকে ২০১৬-২০১৭ অর্থ বছরে জাতীয় সংসদের জন্য উন্নয়ন ও অনুন্নয়ন খাতে ২৯৫ কোটি ২৬ লাখ টাকার প্রাক্কলিত বাজেট অনুমোদন দেওয়া হয়। এ ছাড়া ২০১৫-২০১৬ অর্থ বছরের সংশোধিত বাজেটের অনুমোদন এবং ২০১৭-২০১৮, ২০১৮-২০১৯ অর্থ বছরের বাজেট প্রক্ষেপণ অনুমোদন করা হয়।"
"পুলিশ সুপার মোহাম্মদ হারম্নন অর রশীদ ফের গাজীপুরে যোগদানের পর গতকাল দুপুরে গাজীপুর প্রেসক্লাব পরিদর্শন করেছেন। এসময় উপস্থিত সাংবাদিকদের সঙ্গে তিনি বিভিন্ন বিষয়ে মতবিনিময় করেন। মতবিনিময় সভায় গাজীপুরের অতিরিক্ত পুলিশ সুপার মো: দেলোয়ার হোসেন ও মো: সোলায়মান, ট্রাফিক বিভাগের সিনিয়র সহকারী পুলিশ সুপার সাখাওয়াৎ হোসেন, গাজীপুর পুলিশের বিশেষ শাখার ডিআইও-১ মো: সিরাজুল ইসলাম, গাজীপুরের কোর্ট ইনসপেক্টর মো: রবিউল ইসলাম, জয়দেবপুর থানার ওসি খন্দকার রেজাউল হাসান রেজা, গাজীপুর ডিবির ইন্সপেক্টর মো: মীর রাকিবুল হাসান ও মো: আসাদুজ্জামানসহ পুলিশ কর্মকর্তাসহ গণমাধ্যম কর্মীরা উপস্থিত ছিলেন।"
টাঙ্গাইল-৪ (কালিহাতী) আসনের উপনির্বাচনে কৃষক শ্রমিক জনতা লীগের সভাপতি কাদের সিদ্দিকীর মনোনয়নপত্র বৈধ নয় বলে হাইকোর্টের দেওয়া রায়ের বিরুদ্ধে ১৯ জুলাই আপিলের শুনানি শুরু হবে। গতকাল আপিল বিভাগের চেম্বার বিচারপতি মির্জা হোসেইন হায়দার এ দিন ধার্য করেন। আদালতে কাদের সিদ্দিকীর পক্ষে ছিলেন আইনজীবী এ জে মোহাম্মদ আলী। সঙ্গে ছিলেন রাগিব রউফ চৌধুরী।গত ৪ ফেব্রুয়ারি টাঙ্গাইল-৪ (কালিহাতী) আসনের উপনির্বাচনে কাদের সিদ্দিকীর মনোনয়নপত্র অবৈধ বলে রায় দেয় হাইকোর্ট। ওই আসনে নির্বাচিত সংসদ সদস্য আবদুল লতিফ সিদ্দিকী গত বছরের ১ সেপ্টেম্বর পদত্যাগ করায় আসনটি শূন্য ঘোষণা করে ওই বছরের ৩ সেপ্টেম্বর গেজেট প্রকাশ করে সংসদ সচিবালয়। এরপর গত বছরের ১০ নভেম্বর ওই আসনে উপনির্বাচনের দিন ধার্য করেছিল নির্বাচন কমিশন। নির্বাচনে কাদের সিদ্দিকী ও তার স্ত্রী নাসরিন সিদ্দিকী মনোনয়নপত্র দাখিল করেন। কিন্তু ঋণখেলাপের অভিযোগে রিটার্নিং কর্মকর্তা তাদের মনোনয়নপত্র বাতিল করলে ১৬ অক্টোবর ?তারা রিটার্নিং কর্মকর্তার সিদ্ধান্তের বিরুদ্ধে ইসিতে আপিল করেন। ১৮ অক্টোবর প্রধান নির্বাচন কমিশনার (সিইসি) কাজী রকিবউদ্দীন আহমদের নেতৃত্বে পাঁচ সদস্যের নির্বাচন কমিশন কাদের সিদ্দিকীর আপিল খারিজ করে তার মনোনয়নপত্র বাতিলের চূড়ান্ত রায় দেন। ইসির এ আদেশের বৈধতা চ্যালেঞ্জ করে হাইকোর্টে রিট করেন কাদের সিদ্দিকী। শুনানি নিয়ে গত বছরের ২১ অক্টোবর নির্বাচন কমিশনের আদেশ স্থগিত ও কাদের সিদ্দিকীর মনোনয়নপত্র বৈধ বলে আদেশ দেয় হাইকোর্টের একটি  বেঞ্চ। পরে হাইকোর্টের ওই আদেশ স্থগিত চেয়ে ২৬ অক্টোবর আপিলে যায় ইসি। ২৭ অক্টোবর আপিল বিভাগের অবকাশকালীন চেম্বার বিচারপতি টাঙ্গাইল-৪ আসনের উপনির্বাচন স্থগিত করেন। একইসঙ্গে ইসির আবেদনটি আপিল বিভাগের পূর্ণাঙ্গ বেঞ্চে পাঠিয়ে দিয়ে ২ নভেম্বর শুনানির দিন ধার্য করেন। ২ নভেম্বর চেম্বার বিচারপতির দেওয়া উপনির্বাচনের ওই স্থগিতাদেশ বহাল রাখেন আপিল বিভাগের পূর্ণাঙ্গ বেঞ্চ। ৩১ জানুয়ারি পর্যন্ত উপনির্বাচন স্থগিত রেখে এর মধ্যে কাদের সিদ্দিকীর মনোনয়নপত্রের বৈধতা নিয়ে হাইকোর্টের জারি করা রুল নিষ্পত্তির নির্দেশ দেন আপিল বিভাগ। পরে শুনানি শেষে ৪ ফেব্রুয়ারি কাদের সিদ্দিকীর মনোনয়নপত্র অবৈধ বলে রায় দেন হাইকোর্ট। এর বিরুদ্ধে কাদের সিদ্দিকী লিভ টু আপিল করলে (আপিলের অনুমতি) আপিল বিভাগ তা ১৫ মার্চ মঞ্জুর করে।
"চাঁদাবাজদের হুমকি-ধামকিতে আতঙ্কের মধ্যে রয়েছেন রাজধানীর আশকোনা কেন্দ্রের হকার মনির ও তার কর্মচারীরা।জানা গেছে, কয়েকদিন ধরে বহিরাগত এরশাদুল হকার মনিরকে পত্রিকা বিলি-বণ্টনে বাধা দিচ্ছে। তাদের মাসোহারা না দিলে পত্রিকা বিলি করতে দেবে না বলে হুমকি দিচ্ছে। এ অবস্থায় তারা নিরাপত্তাহীনতায় ভুগছেন।"
"জরুরি ত্রাণসামগ্রী নিয়ে শ্রীলঙ্কার পথে রওনা দিয়েছে নৌবাহিনীর জাহাজ ‘বিএনএস বঙ্গবন্ধু’। ঘূর্ণিঝড়, ভূমিধস ও বন্যায় মানবিক বিপর্যয়ের শিকার শ্রীলঙ্কার মানুষের পাশে দাঁড়াতে সরকার নৌবাহিনীকে ত্রাণসামগ্রী নিয়ে জাহাজ পাঠানোর নির্দেশ দেয়। গতকাল ১০৫ মেট্রিক টন ত্রাণ নিয়ে বিএনএস বঙ্গবন্ধু চট্টগ্রাম ত্যাগ করে। ত্রাণসামগ্রীর মধ্যে আছে বিশুদ্ধ পানি, ওয়াটার পিউরিফায়ার, ওষুধ, বস্ত্র, তাঁবু এবং জেনারেটর। নৌবাহিনীর চট্টগ্রাম নৌ অঞ্চলের কমান্ডার রিয়ার অ্যাডমিরাল আখতার হাবীব, সেনাবাহিনীর ২৪ পদাতিক ডিভিশনের জিওসি মেজর জেনারেল মোহাম্মদ কবির তালুকদার প্রমুখ উপস্থিত ছিলেন।"
"প্রীতি ম্যাচে জয় পেয়েছে ইউরো ২০১৬’র আয়োজক ফ্রান্স। সোমবার ফরাসিরা ৩-২ গোলে হারিয়েছে ক্যামেরুনকে। ফ্রান্সের পক্ষে গোল করেছেন মাতুইদি, গিরদ এবং পায়েত। ক্যামেরুনের পক্ষে দুটি গোল করেছেন আবু বকর এবং চুপো মটিং। এদিকে প্রীতি ম্যাচে গোল শূন্য ড্র করেছে সুইডেন-স্লোভেনিয়া। আর ১০ দিন পরই শুরু হচ্ছে ইউরো কাপ। এবারের আসরে বর্তমান চ্যাম্পিয়ন স্পেন ছাড়াও ফেবারিট হিসেবে অংশ নিচ্ছে বিশ্ব চ্যাম্পিয়ন জার্মানি, স্বাগতিক ফ্রান্স এবং ইতালি।"
"করফাঁকির অভিযোগে মেসি এবং তার বাবা জর্জ হোরাসিও মেসির উপর স্প্যানিশ আদালতে চলছে মামলা। মাঝে মধ্যেই শুনানির দিন ক্ষণ ঠিক হচ্ছে। তবে লিওনেল মেসি উপস্থিত থাকতে পারছেন কই! তিনি বর্তমানে কোপা আমেরিকায় আর্জেন্টিনাকে নেতৃত্ব দেওয়ায় ব্যস্ত। ৩ জুন থেকে শুরু হচ্ছে আন্তর্জাতিক ফুটবলের সবচেয়ে পুরনো আসর। ২৮ বছর বয়সী লিওনেল মেসি এবং জর্জ মেসির উপর অভিযোগ তারা বেলিজ এবং উরুগুয়েতে দুইটা ভুয়া কোম্পানি খুলেছেন কর ফাঁকি দেওয়ার জন্য। এ কোম্পানির মাধ্যমে নাকি তারা ৪.১৬ মিলিয়ন ইউরো কর ফাঁকি দিয়েছেন। ২০০৭-০৯ সালের মধ্যে মেসি তার ইমেজ বিক্রির মাধ্যমে এ অর্থ আত্মসাৎ করেছেন বলে অভিযোগ রয়েছে। তবে লিওনেল মেসি এসবের কিছুই জানেন না বলে জানিয়েছেন তার বাবা জর্জ মেসি এবং আইনজীবী। গতকাল বার্সেলোনার আদালতে শুনানি ছিল এ মামলার। আজ এই শুনানি আপাতত বন্ধ হবে। সাক্ষী এবং বিশেষজ্ঞদের বক্তব্য গ্রহণ করা হবে। তবে মামলার শেষদিন আগামীকাল মেসি এবং তার বাবাকে আদালতে উপস্থিত হতে হবে। মেসি অবশ্য এরই মধ্যে বলেছেন, ‘বাবাই অর্থের দেখাশুনা করতেন।’ তাছাড়া মেসি যেসব কাগজে বা চুক্তিপত্রে স্বাক্ষর করতেন সেগুলো নাকি মেসি পরেও দেখতেন না। তার বাবার কথায় যে কোনো কাগজেই তিনি স্বাক্ষর করে দিতেন। সেক্ষেত্রে মেসির বাবা হয়তো ফেঁসে যেতে পারেন এ কর ফাঁকির মামলায়। নগদ অর্থ জরিমানাসহ তার জেলও হতে পারে। এদিকে পানামা পেপারস কেলেঙ্কারিতে মেসির নামও এসেছে। পানামা পেপারসও বলছে, মেসি কর ফাঁকি দেওয়ার জন্য ভুয়া কোম্পানির নাম ব্যবহার করেছেন।"
মেরিনার্স ও মোহামেডানের সিঙ্গে ড্র করে বেশ পিছিয়ে পড়ে আবাহনী। যদিও গতকাল গ্রিন ডেল্টা ইন্স্যুরেন্স প্রিমিয়ার হকি লিগে পুরনো ঢাকার দল ওয়ান্ডারার্সকে ৯-৩ গোলে হারিয়ে পয়েন্ট টেবিলের দ্বিতীয় স্থানে আবাহনী। এই জয়ে আবাহনীর পয়েন্ট ৬ ম্যাচে ১৪। ৫ ম্যাচে টানা জয়ে পয়েন্ট টেবিলের শীর্ষে রয়েছে ঊষা ক্রীড়া চক্র। তৃতীয় স্থানে থাকা মোহামেডানের পয়েন্ট ৫ ম্যাচে ১৩।
"দ্বিধা-দ্বন্দ্ব মনে নিয়েই মুস্তাফিজুর রহমানকে নিলামে কিনেছিল সান রাইজার্স হায়দরাবাদ। তারপর দেখা গেল, মুস্তাফিজ হচ্ছেন ‘ছাই চাপা আগুন’! আগ্নেয়গিরি-ই বলা যায়— যেভাবে আইপিএলে প্রথম ম্যাচ থেকেই বোলিংয়ে দাপট দেখিয়েছেন!টি-২০ বিশ্বকাপে সেরা বোলিং ফিগার (নিউজিল্যান্ডের বিরুদ্ধে ২২ রানে ৫ উইকেট), ওয়ানডে সিরিজে অভিষেকের পর তিন ম্যাচে ১৩ উইকেট নিয়ে বিশ্বরেকর্ড গড়ে ভারতকে উড়িয়ে দেওয়ার পরও কারও কারও মনে সংশয় ছিল মুস্তাফিজের পারফরম্যান্স নিয়ে। কিন্তু আইপিএলে গিয়ে ক্রিকেট বিশ্বকে নিজের প্রতীভা সম্পর্কে বুঝিয়ে দিয়েছেন বাংলাদেশের এই তারকা পেসার।এ কথাও ঠিক যে, আইপিএলে খেলতে গিয়ে আরও পরিপক্ব, পরিণত হয়েছেন কাটার মাস্টার। সান রাইজার্স কোচ টম মুডির তত্ত্বাবধানে তার বোলিংয়ের ধার আরও বেড়েছে। আগে মুস্তাফিজের বোলিংয়ের গতি ছিল ঘণ্টায় গড়ে ১৩৫ কিলোমিটার। কিন্তু এখন ১৪০ কিলোমিটার গতিতে বোলিং করতে পারেন। ‘স্লোয়ার’ আরও নিখুঁত হয়েছে। মুস্তাফিজের সবচেয়ে বড় ক্যারিশমা হচ্ছে—১৪০ কিমি গতিতে বোলিংয়ের সময়ও তার অ্যাকশন যেমন থাকে ১২৫ কিমিতে বোলিং করার সময়ও অ্যাকশনের পরিবর্তন হয় না। এখানেই সবচেয়ে বেশি বিভ্রান্ত হন ব্যাটসম্যানরা।কাটার ও ইয়র্কার নিয়ে নতুন করে কিছু বলার নেই। এই দুটি হচ্ছে তার বোলিংয়ের মেইন অস্ত্রো। এখন যোগ হয়েছে সুইং। অসাধারণ আউট সুইং করতে পারেন। যদিও ইন সুইংয়ে কিছুটা দুর্বলতা রয়েই গেছে। তবে যতই দিন যাচ্ছে, মুস্তাফিজের বোলিংয়ে যোগ হচ্ছে নতুন শক্তি। হয়তো খুব শিগগিরই দেখা যাবে, ইনসুইং দিয়েই ব্যাটসম্যানদের নাকাল করে ছাড়ছেন।এখনই মুস্তাফিজকে খেলতে ব্যাটসম্যানদের যে নাভিশ্বাস উঠে যায়— যখন ওভারের ছয় বলে ছয় রকম বল করবেন তখন কি অবস্থা হবে ব্যাটসম্যানদের? অবশ্য সে দিনও খুব বেশি দূরে নয়, খুব শিগগিই আরও ভয়ঙ্কর রূপে মুস্তাফিজকে দেখা যাবে বলে মনে করেন ক্রিকেট বিশ্লেষকরা। রবি শাস্ত্রী তো বলেই দিয়েছেন, ছেলেটা বয়সের তুলনায় অনেক বেশি পরিণত। আর প্রোটিয়া গতি তারকা ডেল স্টেইন তো মুস্তাফিজের ভিতরে ওয়াসিম আকরামের ছায়া দেখছেন—যিনি ওভারের ছয় বলেই ছয় রকমের বোলিং করে ব্যাটসম্যানকে আতঙ্কে ফেলে দিতেন।মজার বিষয় হচ্ছে, হায়দরাবাদের মতো সাসেক্সও কিছুটা সংশয় নিয়েই দলে নিয়েছিল মুস্তাফিজকে। কিন্তু এখন উভয় দলের কর্তৃপক্ষই এমন আনন্দে ভাসছে। কাটার মাস্টারের কাছ থেকে যা পাওয়ার তা চেয়ে হাজার গুণ বেশি কিছু পেয়েছে হায়দরাবাদ। এখন প্রতীক্ষায় রয়েছে ইংলিশ কাউন্টি ক্লাব সাসেক্স।কিন্তু কোটি টাকার প্রশ্ন হচ্ছে, সাসেক্সে খেলছেন তো মুস্তাফিজ? ইনজুরির কারণে আইপিএলে কোয়ালিফায়ারের ম্যাচটি খেলতে পারেননি। ঢাকায় ফিরেই গতকাল ক্রিকেট বোর্ডে এসে দেখা করেছেন ফিজিওর সঙ্গে। মুস্তাফিজের ফিটনেস সম্পর্কে জানতে বিসিবিও উদগ্রীব। ইতিমধ্যে অবশ্য তারা জেনেও গেছেন। কিন্তু এ ব্যাপারে কিছুই জানান হয়নি মিডিয়ায়। প্রধান নির্বাহী নিজামউদ্দীন চৌধুরী বলেছেন, ‘ফিটনেস ঠিক থাকলে সাসেক্সে খেলবে মুস্তাফিজ।’ তবে সাসেক্সে খেলা না খেলা নিয়ে ক্রিকেট বিশ্লেষকদের মধ্যেও রয়েছে মতভেদ। কেউ বলছেন, মুস্তাফিজকে সাসেক্সে খেলানো ঠিক নয়। এতে তার বোলিং রহস্য ফাঁস হয়ে যাবে। কেউ বলছেন, অবশ্যই মুস্তাফিজের কাউন্টিতে খেলা উচিত। সেখানে খেললে তার প্রতীভা উজ্জ্বল থেকে উজ্জ্বলতর হবে।সে যাই হোক, বিসিবির প্রধান নির্বাহীর কথায় ইংলিশ কাউন্টি ক্লাব আশ্বস্ত হতে পারে সাসেক্স কর্তৃপক্ষ। কেন না ইতিমধ্যেই তারা মুস্তাফিজের জার্সি ব্র্যান্ডিং করার জন্য সব কিছু প্রস্তুত করে রেখেছে। কাটার মাস্টার ইংল্যান্ডে পৌঁছা মাত্র তার নাম সম্বলিত জার্সি বাজারে ছাড়া হবে। হয়তো আরও কতো শত আয়োজনের পরিকল্পনা করে রেখেছে ক্লাবটি! বাংলাদেশের তারকা পেসারকে বরণ করে নেওয়ার প্রহর গুনছে সাসেক্স।ভাগ্যই বটে মুস্তাফিজের। এর আগে বাংলাদেশি কোনো খেলোয়াড়ের জার্সি ব্র্যান্ডিং করেনি বাইরের দেশের কোনো ক্লাব বা দল। মুস্তাফিজই প্রথম। অবশ্য যেভাবে একের পর এক মুস্তাফিজ সাফল্যের সিঁড়ি ভেঙে উপরের দিকে যাচ্ছেন, আরও কতো ‘প্রথম’ যে তার নামের সঙ্গে যুক্ত তার অপেক্ষায় রয়েছে!"
"শত বছর পূর্তি উৎসব কোপা আমেরিকায়। এর মধ্যে কত বিজয়ী দেখেছে বিশ্ব। আরও একবার অনুষ্ঠিত হতে যাচ্ছে আন্তর্জাতিক ফুটবলের সবচেয়ে পুরনো আসর। প্রথমবারের মতো এ আসর অনুষ্ঠিত হচ্ছে যুক্তরাষ্ট্রে। এবার ১৬টি দল অংশ নিচ্ছে টুর্নামেন্টে। ৩২টি ম্যাচ অনুষ্ঠিত হবে যুক্তরাষ্ট্রের ৯টি শহরের ১০টি স্টেডিয়ামে। ৩ জুন থেকে শুরু হচ্ছে টুর্নামেন্ট। উদ্বোধনী ম্যাচেই মুখোমুখি হবে স্বাগতিক যুক্তরাষ্ট্র আর কলম্বিয়া। যুক্তরাষ্ট্রের ওয়াশিংটন, ক্যালিফোর্নিয়া, ইলিনয়, ম্যাসাচুসেটস, নিউ জার্সি, পেনসিলভেনিয়া, অ্যারিজোনা, টেক্সাস এবং ফ্লোরিডা শহরে অনুষ্ঠিত হবে কোপা আমেরিকা। এর মধ্যে ক্যালিফোর্নিয়ারই আছে দুটি স্টেডিয়াম। প্যাসাডেনার রোজ বোল এবং সান্তা ক্লারার লেভি স্টেডিয়াম। ওয়াশিংটনের সীটল এলাকার সেঞ্চুলি লিংক, ইলিনয় রাজ্যের শিকাগো এলাকার সোলজার ফিল্ড, ম্যাসাচুসেটসের ফক্সবরো এলাকার জিলেট স্টেডিয়াম, নিউ জার্সির ইস্ট রাদারফোর্ড এলাকার মেটলাইফ স্টেডিয়াম, পেনসিলভেনিয়ার ফিলাডেলফিয়া এলাকার লিংকন ফিনান্সিয়াল ফিল্ড, অ্যারিজোনার গ্লেনডেল এলাকার ফনিক্স বিশ্ববিদ্যালয় স্টেডিয়াম, টেক্সাসের হাসটনের এনআরজি স্টেডিয়াম এবং ফ্লোরিডার অরল্যান্ডো এলাকার ক্যাম্পিং ওয়ার্ল্ড স্টেডিয়ামে অনুষ্ঠিত হবে কোপা আমেরিকার ম্যাচগুলো। তবে সেমিফাইনাল, তৃতীয় স্থান নির্ধারণী এবং ফাইনাল অনুষ্ঠিত হবে যথাক্রমে হাসটন, শিকাগো, গ্লেনডেল এবং ইস্ট রাদারফোর্ডে। ২৬ জুন নিউ জার্সির ইস্ট রাদারফোর্ডে ৮২ হাজার ৫৬৬ জন দর্শক ধারণক্ষমতাসম্পন্ন স্টেডিয়ামে অনুষ্ঠিত হবে ফাইনাল। আর মাত্র দুইদিন পরই অনুষ্ঠিত হতে যাচ্ছে কোপা আমেরিকার জমজমাট আসর। কে হতে যাচ্ছে এবারের বিজয়ী! কারা থাকছে ২৬ জুনের ফাইনালে! আর্জেন্টিনা-ব্রাজিল না-তো!"
"ক্রিকেটনেটওয়েস্ট টি-২০সাসেক্স-সামারসেট, রাত ১১-৩০ মি.সরাসরি, স্টার স্পোর্টস ১রিও অলিম্পিক, ভলিবল বাছাইপর্বচীন-পোল্যান্ড, দুপুর ১২-৩০ মি.সরাসরি, স্টার স্পোর্টস ৪জাপান-ইরান, বিকাল ৪টাসরাসরি, স্টার স্পোর্টস ৪টেনিসফ্রেঞ্চ ওপেন, ১১তম দিনসন্ধ্যা ৬টা (সরাসরি), নিও প্রাইম"
"১০ দিন পরই শুরু হবে ফুটবলের দ্বিতীয় সর্বোচ্চ আসর উয়েফা ইউরোপীয়ান চ্যাম্পিয়নশিপ। তবে এরই মধ্যে অনেক শঙ্কা দেখা দিয়েছে ফ্রান্সে অনুষ্ঠেয় এ আসর নিয়ে। সন্ত্রাসী আক্রমণের শঙ্কা রয়েছে। এ কারণে অনেকেই সতর্ক। তবে ফ্রান্স নিরাপত্তা নিশ্চিত করার ঘোষণা দিয়েছে। এরই মধ্যে ফ্রান্সের রেলশ্রমিকরা ধর্মঘটের ডাক দিয়েছে। তাছাড়া জুনে নাকি বিমানশ্রমিকরাও ধর্মঘটে নামবে কয়েকটা দাবি আদায়ে। অবশ্য এরই মধ্যে শ্রমিকদের দাবি মেনে নেওয়ার ইচ্ছে প্রকাশ করেছে কর্তৃপক্ষ। দেখা যাক, এ সমস্যার সমাধান কত দ্রুত হয়!"
"ক্রিকেটের জনপ্রিয় ওয়েবসাইট ইএসপিএনক্রিকইনফোর করা সেরা একাদশেও জায়গা পেয়েছেন মুস্তাফিজ। সদ্য সমাপ্ত আইপিএলের পারফরম্যান্সের ওপর ভিত্তি করে এই একাদশ করা হয়। মুস্তাফিজ ছাড়াও একাদশে রয়েছেন হায়দরাবাদে খেলা দুই সতীর্থ ডেভিড ওয়ার্নার ও ভুবনেম্বর কুমার। এছাড়া রয়েছেন— বিরাট কোহলি, এবি ডি ভিলিয়ার্স, রাহুল, ইউসুফ পাঠান, ক্রিস মরিস, ক্রুনাল পান্ডিয়া, ইউবেন্দ্র চাহাল ও ধাওয়াল কুলকার্নি।"
"আইনি জটিলতা শেষ হয়নি পুরোপুরি। তারপরও গতকাল নির্বাচন হয়েছে বাংলাদেশ দাবা ফেডারেশনের। জাতীয় ক্রীড়া পরিষদে অনুষ্ঠিত নির্বাচনে পূর্ণ প্যানেলে জয়ী হয়েছে সাহাবুদ্দিন শামিমের নেতৃত্বাধীন সমমনা পরিষদ। মনোনয়ন দাখিল করলেও নির্বাচন বর্জন করে সম্মীলিত পরিষদ।   নির্বাচিত দাবা ফেডারেশনের নতুন কার্যনির্বাহী কমিটি:সাধারণ সম্পাদক: সাহাবুদ্দিন শামিম।সহ-সভাপতি: গাজী সাইফুল তারেক, কেএম শহিদুল্লাহ, তরফদার মো. রুহুল আমিন ও চৌধুরী নাফিজ শরাফত।যুগ্ম সম্পাদক: মনিরুজ্জামান পলাশ ও মাসুদুর রহমান মল্লিক।কার্যকরী সদস্য: কামরুজ্জামান ভূঁইয়া, মেহদি হাসান, নিজামুল হক খান, লিয়াকত আলী খান, কাজী জাকেরুল মওলা, মো. রাশেদ ফারুক, বেলাল হোসেন, আনজুমান আরা আকাসির, রফিকুল ইসলাম, বাহারউদ্দিন বাহার, জাকির আহমেদ, সালাউদ্দিন সাজু, দেবাশিষ দে, শেখ মনিরুল ইসলাম ও ড. মনিরুল ইসলাম।"
"অসাধারণ ক্রিকেট খেলছেন। দারুণ ফর্মে রয়েছেন। সব মিলিয়ে সময় এখন বিরাট কোহলির। ভারতীয় ক্রিকেট দলের সাবেক ডিরেক্টর রবি শাস্ত্রী তাই মনে করেন। সময় এখন কোহলির বলেই শাস্ত্রী চাইছেন টেস্ট, ওয়ানডে ও টি-২০ ক্রিকেটে ভারতের দায়িত্ব তুলে দেওয়া হউক কোহলির ওপর। শাস্ত্রী টি-২০ বিশ্বকাপের পর সরে দাঁড়ান ভারতীয় ক্রিকেট দল থেকে। যতদিন দায়িত্বে ছিলেন, সেই অভিজ্ঞতা থেকে তার মনে হয়েছে ধোনির বদলে কোহলিকে দায়িত্ব বুঝিয়ে দেওয়া, ‘কোহলিকে এখনই তিন সংস্করণের ক্রিকেটে অধিনায়ক করা উচিত। ভারতকে নেতৃত্ব দেওয়ার জন্য পুরোপুরি প্রস্তুত সে।’ ধোনির বদলে কোহলিকে দায়িত্ব তুলে দেওয়ার অনুরোধ করেন কোহলি। তাই বলে তিনি ধোনিকে বাদ দেওয়ার পক্ষপাতি নন, ‘আমি ধোনিকে এখনই অবসরের কথা বলছি না। আমি মনে করি, ভারতীয় ক্রিকেটকে এখনো অনেক কিছু দেওয়ার আছে ধোনির।’"
"প্রথমবারে মতো আইসিসি টেস্ট র‌্যাঙ্কিংয়ে শীর্ষে উঠেছেন ইংলিশ পেসার জেমস অ্যান্ডারসন। শ্রীলঙ্কার বিরুদ্ধে অসাধারণ বোলিংয়ের সুবাদে সতীর্থ পেসার স্টুয়ার্ট ব্রডকে টপকে এক নম্বর হয়েছে অ্যান্ডারসন। লঙ্কানদের বিরুদ্ধে দুই টেস্ট মিলে ১৮ উইকেট নিয়েছেন এই ইংলিশ বোলার। প্রথম টেস্টে ১০টি, দ্বিতীয় টেস্টে ৮টি। চতুর্থ ইংলিশ বোলার হিসেবে র‌্যাঙ্কিংয়ে শীর্ষে উঠেছেন তিনি। এর আগে ১৯৮০ সালে প্রথমবারের মতো ইংলিশ বোলার ইয়ান বোথাম উঠেছিলেন শীর্ষে। দ্বিতীয় বোলার হিসেবে ২০০৪ সালে স্টিভ হার্মিসন উঠেছিলেন শীর্ষে। আর স্টুয়ার্ট ব্রডকে টপকে তো শীর্ষে উঠলেন অ্যান্ডাসন।তবে লঙ্কান সিরিজে ভালো করতে না পারায় শীর্ষ থেকে তিন নম্বরে নেমে গেছেন ব্রড। দুই নম্বরে রয়েছেন ভারতের স্পিনার রবিচন্দন অশ্বিন। আগের মতোই ব্যাটিংয়ে শীর্ষে রয়েছেন অসি অধিনায়ক স্টিভ স্মিথ। অলরাউন্ডার র‌্যাঙ্কিংয়ে শীর্ষ স্থান ধরে রেখেছেন অশ্বিন। সাকিব আল হাসান রয়েছেন দুই নম্বরে।"

"বিশ্ব নেতারা তাদের নিজের স্বার্থে যুদ্ধে লিপ্ত হয়েছেন। তার বলি দিচ্ছে সাধারণ মানুষ। যেখানে বাদ যাচ্ছে না শিশুরাও। গত বছর সাগরতীরে নিথর হয়ে পড়ে থাকা শিশু আয়লান কুর্দির যে ছবি গোটা বিশ্বকে কাঁদিয়েছে। শরণার্থীদের দুর্দশা চোখে আঙ্গুল দিয়ে  দেখিয়ে বিশ্বে আলোড়ন তুলেছিল, প্রায় একই ধরনের একটি ছবি দিন কয়েক ধরে বিশ্বকে কাঁদাচ্ছে। গত কয়েকদিন ধরেই খবর প্রকাশ পাচ্ছে ভূমধ্যসাগরে নৌকা ডুবিতে কমপক্ষে ৯০০ মানুষের প্রাণহানি ঘটেছে। এর মধ্যে জার্মান উদ্ধারকর্মীরা একটি ছোট্ট শিশুর মরদেহ উদ্ধার করেছে। প্রথমে মনে হবে, শিশুটি গভীর ঘুমে আচ্ছন্ন, কিন্তু শিগগিরই ভুল ভাঙবে। শিশুটি নিথর, দেহে প্রাণ নেই। তার বয়স এক বছরও হবে না। খবরে জানানো হয়, গত সপ্তাহে লিবীয় উপকূলে শরণার্থীবোঝাই নৌকাডুবিতে মারা  গেছে শিশুটি। ওই নৌকাডুবিতে আরও অনেকে মারা  গেছে। সাগর  থেকে গত শুক্রবার শিশুটির মরদেহ উদ্ধার করা হয়। নিথর দেহের শিশুটিকে উদ্ধারের ছবিটি প্রকাশ করেছে জার্মানির মানবিক সহায়তা সংগঠন সি-ওয়াচ। সংগঠন বলছে, শরণার্থীদের নিরাপদ যাত্রা নিশ্চিত করতে ইউরোপীয় কর্তৃপক্ষের ওপর চাপ সৃষ্টি করতেই তারা এই মর্মস্পর্শী ছবিটি প্রকাশ করেছে। বিবিসি।"
"ফালুজাতে ইরাকি সেনাবাহিনীর চূড়ান্ত অভিযানের কড়া জবাব দিচ্ছে আইএস। উভয় পক্ষের লড়াইয়ে সেখানকার অধিবাসীরা আটকা পড়ে ‘মানবিক বিপর্যয়’ ঘনিয়ে আসছে বলে সতর্ক করেছেন এক ত্রাণ কর্মকর্তা। নরওয়েজিয়ান রিফিউজি কাউন্সিলের মহাসচিব জেন জিল্যান্ড বলেন, ফালুজায় মানব জাতির জন্য ভয়ঙ্কর এক বিপর্যয় থাবা বিস্তার করছে। সেখানকার বেসামরিক নাগরিকরা দুই পক্ষের বন্দুকযুদ্ধের মধ্যে পড়ে গেছে এবং তাদের বের হওয়ার নিরাপদ কোনো পথ নেই। গতকাল এক বিবৃতিতে তিনি বলেন, ‘গত নয় দিনে মাত্র একটি পরিবার শহরটি থেকে পালিয়ে যেতে সক্ষম হয়েছে বলে আমরা শুনেছি।’ এতে তিনি আরও বলেন, খুব বেশি দেরি হওয়ার আগেই বিবদমান পক্ষগুলোকে এখনই বেসামরিক নাগরিকদের নিরাপদে সরে যাওয়ার নিশ্চয়তা দিতে হবে। না হলে আরও অনেক প্রাণ যাবে। ফালুজা পুনরুদ্ধারে ইরাক সরকার সর্বাত্মক সামরিক অভিযান শুরুর এক সপ্তাহ পর শহরটি পুনর্দখলে সোমবার চূড়ান্ত আক্রমণ শুরু করে ইরাকি বাহিনী। ইরাকের ‘এলিট র‌্যাপিড রেসপন্স টিম’ আল-শুহাদা জেলার ৫০০ মিটার দূরে থাকতে অভিযান বন্ধ করে দেয় বলে রয়টার্সকে জানান একজন সেনা কমান্ডার ও একজন পুলিশ। বিবিসি।"
"ভারতের কংগ্রেস সভানেত্রী সোনিয়া গান্ধী বলেছেন, নরেন্দ্র মোদি শাহানশাহ নন, উনি একজন প্রধানমন্ত্রী। গতকাল নিজের লোকসভা কেন্দ্র উত্তর প্রদেশের রায়বেরিলিতে বিজেপি নেতৃত্বাধীন জাতীয় গণতান্ত্রিক মোর্চা (এনডিএ) সরকারকে সমালোচনার পাশাপাশি ভারতের প্রধানমন্ত্রীর বিরুদ্ধেও ক্ষোপ ঝেড়েছেন কংগ্রেস সভানেত্রী। এনডিএ সরকারের দ্বিতীয় বর্ষপূর্তি উপলক্ষে গত সপ্তাহেই দিল্লির ইন্ডিয়া গেটে জমকালো অনুষ্ঠানের আয়োজন করা হয়। এদিন বর্ষপূর্তির সেই অনুষ্ঠানকে ‘অনৈতিক’ আখ্যায়িত করে সোনিয়া বলেন, ‘আমার পুরো জীবনে এ ধরনের জিনিস দেখিনি। প্রধানমন্ত্রী একজন প্রধানমন্ত্রী-ই, উনি শাহানশাহ নন। উনি দেশের প্রধানমন্ত্রী।’ সোনিয়া বলেন, ‘আমাদের দেশে যেখানে এখনো দরিদ্রতা আছে, খরার মতো ঘটনা ঘটছে, কৃষকরা ঋণে জর্জরিত, সেখানে এ ধরনের অনুষ্ঠান মোটেই শোভা পায় না।’ গত শনিবার ইন্ডিয়া গেটের ওই অনুষ্ঠানে কেন্দ্রের ২১ জন মন্ত্রীর কাজের খতিয়ান তুলে ধরা হয়। অনুষ্ঠানে বিভিন্ন সময়ে অমিতাভ বচ্চন থেকে শুরু করে বলিউডের একাধিক কুশীলব পারফর্ম করেন। উপস্থিত ছিলেন দেশটির নামি শিল্পপতিরাও। অন্যদিকে লন্ডনের অস্ত্র ব্যবসায়ী সঞ্জয় ভাণ্ডারীর কাছ থেকে নিজের মেয়ে জামাই রবার্ট ভঢরার বিরুদ্ধে বেনামি জমি কেনার অভিযোগ ওঠার ঘটনাতেও মোদিকে তোপ দেগেছেন কংগ্রেস সভানেত্রী। সোনিয়ার অভিযোগ, ‘কংগ্রেসমুক্ত ভারত গঠনের জন্য বিজেপির এটাও একটা ষড়যন্ত্র। প্রতিদিনই আমাদের বিরুদ্ধে নিত্য নতুন মিথ্যা অভিযোগ আনা হচ্ছে।’ তিনি আরও বলেন, ‘যদি তাই হয়, তবে নিরপেক্ষ তদন্ত করা হোক। সত্য উদ্ঘাটিত হবে।’"
"ভারতের মহারাষ্ট্রের পুলগাঁওতে সেনাঅস্ত্র গারে ভয়াবহ অগ্নিকাণ্ডে কমপক্ষে ১৭ জন নিহত হয়েছে। সেনাবাহিনী সূত্রে খবর অনুযায়ী নিহতদের মধ্যে দুজন সেনা কর্মকর্তা এবং ১৫ জওয়ান রয়েছে। দগ্ধ হয়েছে অন্তত ২৫ জন। আহতদের মধ্যে কয়েকজনের অবস্থা আশঙ্কাজনক। সোমবার গভীর রাতে নাগপুর শহর থেকে ১১০ কিলোমিটার দূরে পুলগাঁও শহরে অবস্থিত কেন্দ্রীয় সেনা অস্ত্রাগারের গুদাম ঘরে একাধিক বিস্ফোরণ হয়। এরপরই দাহ্যপদার্থ থাকায় আগুন দ্রুত ছড়িয়ে পড়ে। অস্ত্রাগারের পাশে থাকা পাশের গ্রামগুলো থেকে বাসিন্দাদের নিরাপদে সরিয়ে নিয়ে যাওয়া হয়েছে। সেনাবাহিনীর একজন মুখপাত্র জানিয়েছে, বিস্ফোরণে ১৭ জনের মৃত্যু হয়েছে। এর মধ্যে সেনাবাহিনীর দুই কর্মকর্তা রয়েছেন। এরা হলেন লেফটেন্যান্ট কর্নেল আর এস পাওয়ার এবং মেজর কে মনোজ। আহত ২৫ জনকে স্থানীয় হাসপাতালের আইসিইউতে ভর্তি করানো হয়েছে। আগুনকে এই মুহূর্তে আয়ত্তে আনা সম্ভব হয়েছে। যদিও তার আগেই প্রাণহানি ও অস্ত্রাগারের বহু ক্ষতি হয়েছে।"
"আসন্ন মার্কিন নির্বাচনী দৌড়ে আসার পর থেকেই নানা আলোচনা আর সমালোচনার জন্য সব সময়ই গণমাধ্যমের শিরোনাম হয়ে আসছেন রিপাবলিকান প্রার্থী ডোনাল্ড ট্রাম্প। মার্কিন নির্বাচনের এই প্রেসিডেন্ট প্রার্থীর পক্ষে-বিপক্ষে এ পর্যন্ত অনেকেই অনেক মন্তব্য করেছেন। তাকে নিয়ে উপহাস করলেন খোদ বর্তমান বিশ্বের সেরা পদার্থ বিজ্ঞানী স্টিফেন হকিং। ট্রাম্পকে ‘বাকপটু’ উল্লেখ করে তার জনপ্রিয়তা প্রসঙ্গে হকিং বলেন, ‘তার জনপ্রিয়তার কারণ আমার বুঝে আসে না।’ মার্কিন রিপাবলিকান দল থেকে প্রেসিডেন্ট নির্বাচনে মনোনয়ন পেতে যাওয়া সম্ভাব্য প্রার্থী ট্রাম্পের বিষয়ে নিজের অবজ্ঞাটাও গোপন রাখেননি তত্ত্বীয় পদার্থবিদ্যার এই দিকপাল। এর আগে ট্রাম্পের বুদ্ধিমত্তা নিয়েও উপহাস করেছিলেন হকিং। ব্রিটিশ টেলিভিশন আইটিভির গুড মর্নিং ব্রিটেন অনুষ্ঠানে অংশ নিয়ে ট্রাম্প সম্পর্কে এসব কথা বলেন হকিং। ট্রাম্পের জনপ্রিয়তা কীভাবে ব্যাখ্যা করবেন— এমন প্রশ্নের জবাবে তিনি বলেন, ‘আমি তার জনপ্রিয়তা ব্যাখ্যা করতে পারি না। সে একজন বাকপটু। মনে হয়, তার সাধারণ জ্ঞান একেবারে নিচু পর্যায়ে আছে।’ যুক্তরাজ্যের ইইউতে থাকা না থাকা প্রসঙ্গেও কথা বলেন হকিং। ইইউতে থাকার পক্ষে ব্রিটিশ ভোটারদের ভোট  দেওয়ার আহ্বান জানান তিনি। বিজ্ঞান, অর্থনীতি এবং নিরাপত্তার স্বার্থেই এটা দরকার বলে মনে করেন তিনি।  এএফপি।"
"দক্ষিণ আফগানিস্তানের হেলমান্দ প্রদেশে তালেবানদের কয়েক দফা হামলায় ৫০ জনের বেশি পুলিশ কর্মকর্তা নিহত হয়েছেন বলে দেশটির পুলিশ বাহিনী জানিয়েছে। রবিবার ও সোমবার এ হামলা চালানো হয়। কৌশলগত গুরুত্বপূর্ণ অবস্থানে থাকা হেলমান্দে এক বছর ধরে হামলা জোরদার করেছে তালেবান। বৃহত্তর হেলমান্দ অঞ্চলের পুলিশ প্রধান ইসমাতুল্লাহ দৌলতজেই জানিয়েছেন, তালেবান হামলায় সোমবার ২৪ জন পুলিশ কর্মকর্তা নিহত হন। এর আগের দিন রবিবার মারা যায় আরও ৩৩ পুলিশ কর্মকর্তা। এদিকে দেশটির কুন্দুজ প্রদেশে কয়েকটি বাস থেকে যাত্রী নামিয়ে অন্তত ১৬ জনকে গুলি করে হত্যা করেছে তালেবান। আল জাজিরা।পাকিস্তানের প্রধানমন্ত্রী নওয়াজ শরিফের ওপেন হার্ট সার্জারি হয়েছে। তার মেয়ে মরিয়ম নওয়াজ জানিয়েছেন, অস্ত্রোপচার ‘সফল’ হয়েছে। গতকাল লন্ডনের একটি হাসপাতালে নওয়াজের এই অস্ত্রোপচার হয়। এ নিয়ে পাঁচ বছরের মধ্যে দ্বিতীয়বার তার ওপেনহার্ট সার্জারি হলো। শরিফের মেয়ে মরিয়ম সোশ্যাল মিডিয়ায় জানান, স্থানীয় সময় সকাল ৮টায় অস্ত্রোপচার শুরু হয়। কোনো সমস্যা হয়নি। এক সপ্তাহ হাসপাতালে থাকতে হবে। তারপর চিকিৎসকরা অনুমতি দিলেই দেশে ফিরবেন পাক প্রধানমন্ত্রী।  দ্য ডন।"
"এফডিসিতে প্রযোজক সমিতির নির্বাচন এখন উত্তাপ ছড়াচ্ছে। মাঝে মধ্যে দু-একটি ছবির শুটিং হলেও তাতে প্রাণ নেই। ভিড়-বাট্টা কম। কড়ইতলায় চলছিল শাহ আলম মণ্ডলের ‘আপন মানুষ’ ছবির দৃশ্যধারণ। কাজী হায়াৎ, পরীমণিসহ অনেকেই আছেন ছবিটিতে। প্রযোজক সমিতির নির্বাচন নিয়ে আলোচনা-সমালোচনায় মুখর এফডিসি। সমিতির কার্যালয়ে সদস্যদের আনাগোনা বেড়েছে। এফডিসিতে আধুনিক যন্ত্রপাতি আসা এবং ভাড়া কমানো সত্ত্বেও এখানে কাজ নেই কেন। প্রশাসনের কয়েকজন কর্মকর্তার কথায় ব্যাঙের ছাতার মতো প্রাইভেট স্টুডিও গড়ে উঠেছে। তারা নানা লোভনীয় অফার দিয়ে পার্টি হাতিয়ে নেয়। বিশেষ করে তেজগাঁওয়ের কোক স্টুডিও দীর্ঘদিন ধরে তাদের ওয়্যার হাউসকে শুটিংয়ের জন্য নামমাত্র   মূল্যে ভাড়া দিচ্ছে। তারা সরকারকে রাজস্ব দিচ্ছে না। তাদের কারণেই এফডিসিতে শুটিং কমে যাওয়ায় এখান থেকেও রাজস্ব বঞ্চিত হচ্ছে সরকার। এ বিষয়ে সরকারি হস্তক্ষেপ জরুরি। এফডিসির চত্বরে নোংরা আবর্জনা বেড়েছে। দিনে দিনে শ্রীহীন হয়ে পড়ছে। চোখ মেললেই সংস্থাটির ভগ্নদশা সহজেই চোখে পড়ে সবার। এই ক্ষোভ চলচ্চিত্রকারদের।"
" জনপ্রিয় অভিনেতা ও নির্মাতা আফজাল হোসেন এবার জুটি বাঁধছেন মেহজাবিনের সঙ্গে। ঈদের নাটক ‘ষড়ঋতু’তে অভিনয় করবেন তারা। এটি রচনা করেছেন শিব কুমার শীল এবং গল্প ভাবনা ও পরিচালনায় ইমরাউল রাফাত। ৪ জুন থেকে নাটকটির দৃশ্যধারণ শুরু হবে। নির্মাতা বলেন, আধ্যাত্মিক গল্প হলেও প্রেম আছে এতে। ষড়ঋতুকে ঘিরেই মজার সব ঘটনায় গড়িয়েছে কাহিনী। দর্শক অনেকদিন পর ভিন্নস্বাদের একটি নাটক দেখতে পাবে। দর্শকদের নাটকটি নির্মল আনন্দ দেবে। ঈদকে ঘিরেই মজা করে নাটকের গল্প তৈরি করা হয়েছে। ঈদে নাটকটি প্রচার হবে এনটিভিতে।"
"সাফিউদ্দীন সাফি নির্মাণ করবেন চলচ্চিত্র ‘রাজকুমার’। এতে জুটি বাঁধবেন বাপ্পি ও মুগ্ধতা। রবিবার এফডিসিতে এ ছবির মহরত হয়ে গেল। মহরতে উপস্থিত ছিলেন পরিচালক সমিতির সভাপতি দেলোয়ার জাহান ঝন্টু, শিল্পী সমিতির সাধারণ সম্পাদক অমিত হাসান, নির্মাতা আজিজ ও খসরু।নির্মাতা জানান, রোমান্টিক অ্যাকশনধর্মী গল্পে নির্মিত হবে ছবিটি। এ ছবিতে দর্শক অন্যরূপে খুঁজে পাবে নতুন জুটি বাপ্পি ও মুগ্ধতাকে। ঈগল ফিল্মসের ব্যানারে নির্মাণ হবে ‘রাজকুমার’।"
"জান্নাত-জাহান্নামের বিশ্বাস যার অন্তরে নেই সে মুসলমান নয়। ইসলামের সব হুকুম-আহকাম পাঁচ ভাগে বিভক্ত যথা— (১) ইমানিয়াত : অর্থাৎ বিশ্বাসগত বিষয়। যেমন : আল্লাহ এক। জীবনে ভালো-মন্দ যা কিছু হয় সব তাকদিরের ফয়সালা অনুযায়ী হয়। আল্লাহর পক্ষ থেকে প্রেরিত সর্বশেষ ও সর্বশ্রেষ্ঠ রসুল মুহাম্মদ সাল্লাল্লাহু আলাইহি ওয়াসাল্লাম। আল্লাহপাক দুনিয়াতে বহু আসমানি কিতাব নাজিল করেছেন, তন্মধ্যে শ্রেষ্ঠ হলো চারটি। আবার এই চারটির মধ্যে শ্রেষ্ঠ হলো সর্বশেষ নবীর কাছে নাজিলকৃত সর্বশেষ আসমানি কিতাব কোরআনুল কারিম। এ ছাড়াও মৃত্যুর পর পুনরুত্থান, পুলসিরাত, হাশর ইত্যাদি বিষয়ে বিশ্বাস স্থাপন করা।বিশ্বাস সংক্রান্ত বস্তুর মাঝে আমরা শুধু কোরআন শরিফকেই দেখেছি অন্য কিছু দেখিনি। ইমানের বিষয়সমূহ থেকে কোনো মানুষ যদি একটি বিষয়কেও অস্বীকার করে তাহলে সে কাফের হয়ে যাবে। ইমানের বিষয়সমূহের মধ্যে এটি অন্যতম একটি প্রধান বিষয় যে, হজরত মুহাম্মদ সাল্লাল্লাহু আলাইহি ওয়াসাল্লাম হলেন সর্বশেষ নবী, তার পরে কেয়ামত পর্যন্ত আর কোনো নবী নবুওয়াতি দায়িত্ব নিয়ে দুনিয়াতে আগমন করবেন না।(২) ইসলামী আহকামের দ্বিতীয় প্রকার হলো ইবাদত : অর্থাৎ নামাজ, রোজা, হজ, জাকাত ইত্যাদি বিষয় সঠিকভাবে পালন করা। (৩) মুয়ামালাত : এ বিষয়টি সম্পর্কে মানুষের সম্যক জ্ঞান নেই। অর্থাৎ ইসলামে যে লেনদেন, ব্যবসা-বাণিজ্য সম্পর্কিত বিস্তারিত বিধান বর্ণিত আছে তা অনেক জেনারেল শিক্ষিতরা অবগত নয়। তারা ধারণা করে যে, এসব দুনিয়াবি বিষয় ইসলামে আলোচ্য কোনো বিষয় নয়। বস্তুত, যারা এমন ধারণা পোষণ করে তাদের জানা থাকা প্রয়োজন যে, এ বিষয়গুলো ছাড়া ইসলাম পরিপূর্ণ হতে পারে না। নামাজ, জাকাত, হজ, রোজার কথা যেমন বিস্তারিতভাবে বর্ণিত হয়েছে, তদ্রূপ অর্থনীতির বিষয়টিও বিশদভাবে ইসলামী শরিয়তে আলোচিত হয়েছে। অন্য কোনো ধর্মে এভাবে আলোচিত হয়নি। অর্থনীতিবিদরা যখন দেশের অর্থনৈতিক অবস্থার উন্নয়নের কোনো দিকনির্দেশনা দেয় তখন তারা বলে যে, মানুষের আয়ের উৎস বৃদ্ধি করতে হবে এবং ব্যয়ের খাত কমাতে হবে, তাহলেই দেশের অর্থনৈতিক অবস্থা শক্তিশালী হবে। আজ দেখা যায় মানুষের অর্থের সংকট বহুগুণে বৃদ্ধি পেয়েছে; তার কারণ হলো, মানুষ আয়ের চেয়ে ব্যয় বেশি করে। যে ব্যক্তি আয়ের চেয়ে ব্যয় বেশি করবে তার জীবনে কোনো দিনও আর্থিক সচ্ছলতা আসবে না, তার সংসারে অভাব লেগেই থাকবে।  মোটকথা নিজের ও পরিবারের, সমাজ ও দেশের আর্থিক অবস্থা উন্নত করতে হলে ব্যয়ের খাত কমাতে হবে।লেখক : খতিব, গুলশান সেন্ট্রাল জামে মসজিদ, ঢাকা।"
"মানবতাবিরোধী অপরাধ কোনো রাষ্ট্রের বিরুদ্ধে বা গোত্রের বিরুদ্ধে হয় না, হয় গোটা মানবতার বিরুদ্ধে। তাই মানবতাবিরোধী অপরাধ কখনো তামাদি হয় না। আর মানবতাবিরোধী অপরাধীদের ক্ষমা করে দেওয়ার কোনো অধিকারও কারও নেই। মানবতাবিরোধী অপরাধের ব্যাপারে এটাই আন্তর্জাতিক রীতি। প্রথম ও দ্বিতীয় বিশ্বযুদ্ধসহ বিশ্বের বিভিন্ন দেশে সংগঠিত মানবতাবিরোধী অপরাধীদের ব্যাপারে এই নীতিই অনুসৃত হয়ে আসছে। বছরের পর বছর পালিয়ে থেকেও যুদ্ধাপরাধীরা রেহাই পাননি। পাওয়ামাত্র তাদের ধরা হয়েছে, সাজা হয়েছে।  বাংলাদেশ যখন ৪০ বছর পর ইতিহাসের দায় মেটানোর উদ্যোগ নিল, তখন বিভিন্ন মানবাধিকার সংগঠন, তুরস্কসহ বিভিন্ন রাষ্ট্রের জলুনী শুরু হলো। এতদিন পর কেন, যুদ্ধাপরাধীদের বিচারের নামে রাজনৈতিক প্রতিপক্ষকে নিশ্চিহ্ন করা হচ্ছে, ফাঁসি মানবতাবিরোধী ইত্যাদি ইত্যাদি হুক্কাহুয়া রব উঠল দেশে-বিদেশে। যেন বাংলাদেশেই প্রথম মানবতাবিরোধী অপরাধীদের বিচার হচ্ছে। যেন বাংলাদেশ ছাড়া বিশ্বের আর কোথাও কাউকে ফাঁসি দেওয়া হয় না। যেন বাংলাদেশেও এর আগে কাউকে ফাঁসি দেওয়া হয়নি। যেন মানবতাবিরোধী অপরাধীদের বিচার ছাড়া বাংলাদেশের আর বিচার ব্যবস্থা ঠিক আছে। অদ্ভুত যুক্তি। বাংলাদেশের বিচার ব্যবস্থার মান নিয়ে, ফাঁসি নিয়ে কারও আপত্তি থাকলে, এতদিন বলেননি কেন? মানবতাবিরোধী অপরাধীদের বাঁচাতেই এখন বিচারের মান, ফাঁসির যৌক্তিকতাকে বর্ম হিসেবে ব্যবহার করা হচ্ছে। অথচ ’৭৩ সালে প্রণীত আইনের আওতায় গঠিত আন্তর্জাতিক অপরাধ ট্রাইব্যুনালে মানবতাবিরোধী অপরাধীদের যে বিচার হচ্ছে, তা ইতিমধ্যেই বিশ্বজুড়ে প্রশংসিত হচ্ছে। বলা হচ্ছে, ভবিষ্যতে কোথাও মানবতাবিরোধী কোনো অপরাধের বিচারের প্রশ্ন এলে তার মানদণ্ড হবে বাংলাদেশ। কারণ এই আইনেই অভিযুক্তদের মানবাধিকার সবচেয়ে ভালোভাবে রক্ষিত হয়েছে, তাদের আইনের সর্বোচ্চ সুরক্ষা দেওয়া হচ্ছে। বাংলাদেশে উন্মুক্ত আদালতে মানবতাবিরোধী অপরাধীদের বিচার হচ্ছে। তারা ট্রাইব্যুনালের রায়ের বিরুদ্ধে আপিল করতে পারছেন, আপিলের বিরুদ্ধে রিভিউ করতে পারছেন। এমনকি রাষ্ট্রপতির অনুকম্পাও চাইতে পারছেন। বিশ্বের অনেক দেশে মানবতাবিরোধী অপরাধীদের আপিল করারই সুযোগ নেই।তবে সব রাষ্ট্র ও সংগঠনের প্রতিক্রিয়াকে ছাড়িয়ে গেছে পাকিস্তান। প্রত্যেকবার মানবতাবিরোধী অপরাধীদের ফাঁসির প্রক্রিয়া শুরু হলেই মাতম ওঠে পাকিস্তানে। কূটনৈতিক রীতিনীতি ভঙ্গ করে তারা বারবার বাংলাদেশের অভ্যন্তরীণ বিষয়ে নাক গলায়। নির্লজ্জভাবে অপরাধীদের পক্ষে দাঁড়ায়। স্বাধীন-সার্বভৌম বাংলাদেশকে জ্ঞান দেয়। বাংলাদেশের কোনো যুদ্ধাপরাধী ফাঁসির কাছাকাছি গেলেই মোচড়ামুচড়ি শুরু হয় পাকিস্তানে। বিভিন্ন ব্যক্তি ও সংগঠন বিবৃতি দেয়, জাতীয় ও প্রাদেশিক পরিষদে প্রস্তাব এনে উদ্বেগ প্রকাশ করে, গায়েবানা জানাজা হয়, এমনকি তাদের পররাষ্ট্র মন্ত্রণালয়ও বিবৃতি দেয়। বাংলাদেশ একাধিকবার পাকিস্তানের হাইকমিশনারকে ডেকে প্রতিবাদ জানিয়েছে। বাংলাদেশে যুদ্ধাপরাধীদের বিচারের সময় নানা কুযুক্তি হাজির করা হয়। বলা হয়, এই দেলাওয়ার হোসাইন সাঈদী আর একাত্তরের দেইল্যা রাজাকার এক নয়, এই কাদের মোল্লা একাত্তরের কসাই কাদের মোল্লা নয়। কিন্তু পাকিস্তান বারবার প্রতিক্রিয়া জানিয়ে বুঝিয়ে দেয় আমাদের বিচার ঠিক আছে। এই যেমন সম্প্রতি মতিউর রহমান নিজামীর ফাঁসি কার্যকরের পর পাকিস্তান পররাষ্ট্র মন্ত্রণালয় বিবৃতি দিয়েছে। ঔদ্ধত্যপূর্ণ বিবৃতিতে একাত্তরে নিজামীর মানবতাবিরোধী অপরাধকে ‘কথিত’ হিসেবে অভিহিত করা হয়েছে। তবে নিজেদের ফাঁদে নিজেরাই ধরা পড়েছে পাকিস্তান। বিবৃতিতে তারা বলেছে, নিজামীর একমাত্র অপরাধ ছিল পাকিস্তানের সংবিধান ও আইন সমুন্নত রাখা। অবশ্যই এটাই তার অপরাধ। একাত্তরে পাকিস্তানের সংবিধান ও আইন সমুন্নত রাখার নামে ৩০ লাখ মানুষকে হত্যা করা হয়েছে, সম্ভ্রম হারিয়েছেন ২ লাখ নারী, বাস্তুচ্যুত হয়েছে ২ কোটি মানুষ। আর পাকিস্তানি হানাদারদের এই বর্বরতম গণহত্যায় সহায়তাকারীদের নেতা ছিলেন এই নিজামী। এই অপরাধেই তার বিচার এবং ফাঁসি হয়েছে। ধন্যবাদ পাকিস্তানি পররাষ্ট্র মন্ত্রণালয়কে। তারা আবারও নিজামীর ফাঁসির যৌক্তিকতা প্রমাণ করল।তবে পাকিস্তান বারবার ১৯৭৪ সালের ত্রিপক্ষীয় চুক্তির অপব্যাখ্যা করে। এই চুক্তির দোহাই দিয়ে অতীত ভুলে সামনের দিকে তাকানোর কথা বলে। কিন্তু তাদের এ আবদার বড়ই অসার। একাত্তরে বিজয় অর্জনের পরপরই বাংলাদেশ পাকিস্তানি ও স্থানীয় মানবতাবিরোধী অপরাধীদের বিচারের উদ্যোগ নেয়। স্বদেশ প্রত্যাবর্তনের পর বঙ্গবন্ধু বারবার তাদের বিচারের কথা বলেছেন। এদের বিচারের জন্যই ১৯৭৩ সালের ২০ জুলাই ঘোষণা করা হয় ‘আন্তর্জাতিক অপরাধ (ট্রাইব্যুনাল) আইন ১৯৭৩’। এই আইনে স্থানীয় ও পাকিস্তানি উভয় ধরনের  মানবতাবিরোধী অপরাধীদের বিচারের সুযোগ ছিল। ভারতে আটক পাকিস্তানি সৈন্যদের মধ্যে প্রথমে ১৫০ ও পরে আরও ৪৫ জন মোট ১৯৫ জনের বিরুদ্ধে সুনির্দিষ্ট অভিযোগ আনে বাংলাদেশ। ১৯৭২ সালে ভারত তার হাতে বন্দী যুদ্ধাপরাধের অভিযোগে অভিযুক্ত ১৯৫ পাকিস্তানি সৈন্যকে বাংলাদেশের কাছে হস্তান্তরে সম্মত হয়। কিন্তু এই ১৯৫ জনকে বাঁচাতে নানা কূটকৌশল শুরু করে জুলফিকার আলী ভুট্টো। বাংলাদেশ যখন বিজয় অর্জন করে, তখন প্রায় ৪ লাখ বাঙালি পাকিস্তানে আটকা পড়ে ছিল। ভুট্টো তার দেশের যুদ্ধাপরাধীদের বাঁচাতে আটকেপড়া বাঙালিদের জিম্মি করেন। এমন হুমকিও দেন যে, বাংলাদেশ যদি পাকিস্তানিদের বিচার করে, তাহলে পাকিস্তানও আটকেপড়া বাঙালিদের বিচার করবে। শুধু হুমকি দিয়েই ক্ষান্ত হননি ভুট্টো, ১৯৫ জনের পাল্টা হিসেবে ভুট্টো আটকেপড়া বাঙালিদের মধ্য থেকে ২০৩ জন শীর্ষ কর্মকর্তাকে গ্রেফতার করেন। তাদের বিরুদ্ধে ‘তথ্য পাচার’-এর অভিযোগ আনা হয়। তবে ভুট্টো প্রয়োজনে পাকিস্তানি যুদ্ধবন্দীদের পাকিস্তানের মাটিতে বিচার করার কথা বলেছিলেন। যদিও ঘটনা যেখানে ঘটেছে বিচার সেখানেই হওয়ার কথা। কিন্তু কূটতর্কে ভুট্টো বলেছিলেন, ঘটনার সময় পূর্ব পাকিস্তানও পাকিস্তানেরই অংশ ছিল। তাই প্রয়োজনে বিচার পাকিস্তানের মাটিতেও হতে পারে। এসবই আসলে ছিল বাহানা। ১৯৫ যুদ্ধবন্দীর বিচার ঠেকাতে ভুট্টো বাংলাদেশের ওপর নানামুখী আন্তর্জাতিক চাপ অব্যাহত রাখেন। পাকিস্তানের পরামর্শে জাতিসংঘে বাংলাদেশের সদস্য পদ প্রশ্নে ভেটো দেয় চীন।১৯৭৪ সালের ৯ এপ্রিল নয়াদিল্লিতে বহুল আলোচিত ত্রিপক্ষীয় চুক্তিতে সই করেছিলেন বাংলাদেশের পররাষ্ট্রমন্ত্রী ড. কামাল হোসেন, ভারতের পররাষ্ট্রমন্ত্রী শরন সিং এবং পাকিস্তানের পররাষ্ট্র প্রতিমন্ত্রী আজিজ আহমেদ। তবে সে চুক্তির ১৩ ধারায় বলা হয়েছে, ‘পাকিস্তানের ঐসব বন্দী যে মাত্রাতিরিক্ত ও বহুমাত্রিক অপরাধ করেছে, তা জাতিসংঘের সাধারণ পরিষদের সংশ্লিষ্ট প্রস্তাবনা এবং আন্তর্জাতিক আইন অনুযায়ী যুদ্ধাপরাধ, মানবতার বিরুদ্ধে অপরাধ এবং গণহত্যা হিসেবে চিহ্নিত। এই ১৯৫ জন পাকিস্তানি বন্দী যে ধরনের অপরাধ করেছে সে ধরনের অপরাধের অপরাধীদের দায়ী করে আইনের মুখোমুখি করার ব্যাপারে সার্বজনীন ঐকমত্য রয়েছে।’ এই চুক্তিতে সই করার পর পাকিস্তান এখন কোন মুখে যুদ্ধাপরাধীদের বিচারের বিরোধিতা করে? চুক্তি অনুযায়ী বাংলাদেশের জনগণের কাছে পাকিস্তানের ক্ষমা প্রার্থনা এবং অতীতের ত্রুটি ভুলে যাওয়ার আহ্বানের পরিপ্রেক্ষিতে বাংলাদেশ ‘ক্ষমাসুলভ দৃষ্টিকোণ’ থেকে এই ১৯৫ জনকে প্রত্যাবাসনে সম্মত হয়। তবে বাংলাদেশ ঢাকায় বিচারের দাবি থেকে সরে এলেও এই ১৯৫ যুদ্ধাপরাধীর বিচারের দাবি থেকে কখনই সরে আসেনি। এমনকি ১৯৭৪ সালের ২৮ জুন ভুট্টোর বাংলাদেশ সফরের সময়ও বঙ্গবন্ধু তার হাতে যুদ্ধাপরাধের বেশ কিছু প্রমাণ তুলে দিয়েছিলেন।আর সবচেয়ে বড় কথা হলো, ত্রিপক্ষীয় চুক্তিতে পাকিস্তানি যুদ্ধাপরাধীদের বিচারের নৈতিক দায় পাকিস্তানের হাতে দেওয়া হলেও বাংলাদেশের যুদ্ধাপরাধীদের ব্যাপারে কিছু বলা হয়নি। আমরা আমাদের আইনে আমাদের দেশের যুদ্ধাপরাধীদের বিচার করব, তাতে পাকিস্তানের এত পোড়ায় কেন? এই প্রশ্নের একটা উত্তর আমার কাছে আছে। আমার ধারণা পাকিস্তান নিজেদের অপকর্ম ফাঁস হয়ে যাচ্ছে, নতুন করে তাদের গণহত্যার ইতিহাস উঠে আসছে বলেই এত চিল্লাচিল্লি করছে। আরেকটা ব্যাপার, আমার ধারণা পাকিস্তান বুঝে গেছে, স্থানীয় যুদ্ধাপরাধীদের বিচার শেষ করে আমরা ১৯৫ পাকিস্তানি যুদ্ধাপরাধীর বিচারের প্রসঙ্গটিও সামনে আনব। ইতিমধ্যে সে দাবি উঠেছেও। পাকিস্তান যেহেতু ফিরিয়ে নিয়ে তাদের বিচার করেনি, তাই আন্তর্জাতিক মহলে তাদের বিচারের দাবিটি তুলে ধরা এখন সময়ের দাবি।পাকিস্তান আক্রমণকেই প্রতিরক্ষার শ্রেষ্ঠ উপায় হিসেবে বেছে নিয়েছে। আমাদের উচিত দ্বিগুণ পাল্টা আক্রমণ করা। পাকিস্তান যুদ্ধাপরাধীদের বিচারের প্রসঙ্গ নিয়ে জাতিসংঘে যেতে চায়। খুব ভালো, যাক। গেলেই আমরা ১৯৫ যুদ্ধাপরাধীর বিচারের দাবি তুলব। আমাদের পাওনা আদায়ে তাগাদা দেব। বাংলাদেশে আটকেপড়া পাকিস্তানিদের ফিরিয়ে নিতে বলব। এ দাবিগুলো বারবার তুলতে হবে। কোনো বিশ্বসভায় বা রাস্তাঘাটে পাকিস্তানের কারও সঙ্গে যতবার দেখা হবে, ততবারই বলতে হবে, পাকিস্তান তুমি গণহত্যাকারী, তুমি পরাজিত, তুমি অপরাধী, তুমি চুক্তির বরখেলাপকারী, তুমি দেনাদার; তাই বড় বড় কথা তোমাদের মানায় না। আমাদের সামনে তোমরা সারাজীবন মাথা নিচু করে থাকবে। কখনো গলা উঁচু করে কথা বলবে না।পুনশ্চ : তুরস্ক শুনলেই আমার মাথায় আসে কামাল আতাতুর্কের নাম, রক্তে নাচন তোলে কাজী নজরুলের বিদ্রোহী ছন্দ ‘কামাল তু নে কামাল কিয়া ভাই’। এখনো বাংলাদেশে কোনো তরুণ দারুণ কিছু করলে আমরা বলি ‘তরুণ তুর্কি’। ঢাকায় কামাল আতাতুর্কের নামে একটি বড় সড়ক আছে। কিন্তু আপনাদের সবার অবগতির জন্য বলছি, কামাল আতাতুর্কের সেই তুরস্ক আর নেই। তুরস্ক এখন ইউরোপের দুষ্টক্ষত, জঙ্গিবাদের উর্বর আবাদভূমি এবং নিরাপদ আবাসভূমি। মুসলিম ব্রাদারহুডের আদর্শিক ভাইয়েরা সেখানে ক্ষমতায়। তাই স্বাভাবিকভাবেই বাংলাদেশে যুদ্ধাপরাধীদের বিচার তাদের পছন্দ হবে না, হয়ওনি। যুদ্ধাপরাধীদের বিচারের শুরু থেকেই তারা নানাভাবে আমাদের বিরক্ত করেছে। অন্য সবার মতো নিজামীকে বাঁচানোরও অনেক চেষ্টা করেছে তুরস্ক। ব্যর্থ হয়ে তুরস্কের রাষ্ট্রপতি এরদোগান বাংলাদেশ থেকে তাদের রাষ্ট্রদূতকে ডেকে পাঠিয়েছেন। কিন্তু রাষ্ট্রদূত সেটা কাউকে না জানিয়ে চোরের মতো পালিয়ে গেছেন।  তার এই আচরণ শুধু কূটনৈতিক শিষ্টাচারের লঙ্ঘন নয়, সব ধরনের সভ্যতা-ভব্যতার সঙ্গে বেমানান। আমরা যদি তুরস্কের গণহত্যার কথা, গণতন্ত্রহীনতার কথা, মানবাধিকারের লঙ্ঘনের কথা বলি, কেমন লাগবে তাদের।  একটা কথা আছে, চোরের সাক্ষী মাতাল। ‘চোর’ পাকিস্তান আর ‘মাতাল’ তুরস্ক মিলে বাংলাদেশের পথ আটকাতে চাচ্ছে।লেখক : সাংবাদিক।probhash2000@gmail.com"
"নিউইয়র্কের ফেডারেল রিজার্ভ সিস্টেমে গচ্ছিত বাংলাদেশ ব্যাংকের রিজার্ভের অর্থ চুরির জন্য গঠিত ফরাসউদ্দিন তদন্ত কমিটি এ জন্য দায়ী কর্মকর্তাদের বিরুদ্ধে আইনগত পদক্ষেপ নেওয়ার সুপারিশ করেছে। পাশাপাশি ভবিষ্যতে যাতে এ ধরনের ঘটনা না ঘটে তা নিশ্চিত করতে বাংলাদেশ ব্যাংকে প্রাতিষ্ঠানিক সংস্কার এনে সক্ষমতা বৃদ্ধিরও সুপারিশ করা হয়েছে। তদন্ত কমিটি বাংলাদেশ ব্যাংকের কয়েকজন কর্মকর্তাকে দোষী করে তাদের আইনের আওতায় এনে শাস্তি দেওয়ার সুপারিশ করেছে। তারা হলেন— অ্যাকাউন্টস অ্যান্ড বাজেটিং বিভাগের যুগ্ম পরিচালক জুবায়ের বিন হুদা, উপ-পরিচালক মিজানুর রহমান ভূঁইয়া, জিএম আবদুল্লাহ ছালেহীন, শেখ রিয়াজউদ্দিন ও রফিক আহমেদ মজুমদার। এদের দায়িত্বজ্ঞানহীনতা এবং অবহেলার কারণে সার্ভার হ্যাকিংয়ের ঘটনা ঘটে। এ ছাড়া গভর্নর সচিবালয় বিভাগে কর্মরত মইনুল ইসলাম ও অ্যাকাউন্টস অ্যান্ড বাজেটিং বিভাগের শেখ রিয়াজউদ্দিন তাদের ইউজার আইডি ও পাসওয়ার্ড ‘কমপ্রোমাইজড’ হতে দিয়ে মহাবিপত্তি সৃষ্টি করেন বলে মনে করে তদন্ত কমিটি। এতে আরও বলা হয়, জুবায়ের বিন হুদা ও জিএম আবদুল্লাহ ছালেহীনের ইউজার আইডির পাসওয়ার্ড চুরি করে তা ব্যবহার করেছে হ্যাকাররা। তারা তাদের পাসওয়ার্ড চুরির বিষয়টি জানার পরও তা আমলে নেননি। এতে তারা দায়িত্ব পালনে চরম অবহেলা ও কাণ্ডজ্ঞানহীনের মতো কাজ করেছেন। তদন্ত কমিটির রিপোর্টে শুক্র ও শনিবার সরকারি ছুটি বাতিল করে রবিবার ছুটির ব্যবস্থা করা, অ্যাকাউন্ট অ্যান্ড বাজেটিং বিভাগে লোক নিয়োগের আগে সংশ্লিষ্টদের নীতি নৈতিকতা ও পারিবারিক ব্যাকগ্রাউন্ড সম্পর্কে খোঁজখবর নেওয়া, নৈতিক শিক্ষা দেওয়া এবং তথ্যপ্রযুক্তি বিভাগের কর্মকর্তাদের পৃথকভাবে প্রশিক্ষণের সুপারিশ করেছে। নিউইয়র্কের ফেডারেল রিজার্ভ সিস্টেমে রক্ষিত অর্থ চুরির দায় নিরাপত্তার সঙ্গে সংশ্লিষ্ট প্রতিষ্ঠান সুইফটের। তবে বাংলাদেশ ব্যাংকের কর্মকর্তারা আরও সতর্ক হলে বিপর্যয়ের ঘটনা যে এড়ানো যেত, তাতে সন্দেহের কোনো অবকাশ নেই।  এ ক্ষেত্রে যারা যথেষ্ট দায়িত্বশীলতার পরিচয় দিতে পারেননি তাদের বিরুদ্ধে বাংলাদেশ ব্যাংক পদক্ষেপ নেবে আমরা এমনটিই দেখতে চাই।"
"জাতীয় বাজেটের আগে অর্থ ও নীতিসংশ্লিষ্ট বিভিন্ন সংগঠনের সঙ্গে অর্থমন্ত্রী তথা সরকারের প্রাক-বাজেট আলোচনার রেওয়াজ রয়েছে। এটি একটি প্রতিষ্ঠিত ও রুটিন কাজ। যুগ যুগ ধরে জাতীয় বাজেটের আগে সরকারি এই আনুষ্ঠানিকতা প্রচলিত। বাংলাদেশ কৃষিপ্রধান দেশ ও এর অর্থনীতি কৃষিনির্ভর হলেও প্রাক-বাজেট আলোচনায় সরাসরি কৃষক পক্ষের কোনো অংশগ্রহণ থাকে না। কারণ, কৃষকের কোনো সংগঠন নেই।  তার পক্ষে দরকষাকষি কিংবা অধিকার তুলে ধরার মতো কোনো নিরপেক্ষ ও ক্ষুদ্র দল, গোত্র ও গোষ্ঠীস্বার্থের ঊর্ধ্বে কোনো প্লাটফর্ম না থাকায় কৃষি ও কৃষকের প্রকৃত চিত্র জাতীয় নীতি পরিকল্পনার চোখে অনেকটা অধরাই থেকে গেছে। ২০০৫ সাল থেকে যখন আমি টেলিভিশন কার্যক্রমের অংশ হিসেবে জাতীয় বাজেট সম্পর্কে কৃষকের জানা, বোঝা ও তার অংশগ্রহণের বিষয় নিয়ে একটু তলিয়ে দেখতে যাই, তখনই সামনে উঠে আসে এক হতাশাজনক চিত্র। তখন গ্রামাঞ্চলের ১ শতাংশ কৃষকও বাজেট সম্পর্কে ধারণা রাখত না। অবশ্য সময়ের ব্যবধানে সেই চিত্র এখন পাল্টেছে।কৃষি বাজেট নিয়ে চ্যানেল আই ২০০৬ সাল থেকে ‘কৃষি বাজেট কৃষকের বাজেট’ শীর্ষক প্রাক-বাজেট আলোচনা অনুষ্ঠানের আয়োজন করে আসছে। এর মূল উদ্দেশ্য কৃষির বিভিন্ন ইস্যুতে প্রান্তিক পর্যায়ের কৃষক নারী-পুরুষের দাবি-দাওয়া ও সমস্যা-সম্ভাবনার কথাগুলো সংশ্লিষ্ট মহলের নজরে আনা; যাতে বাজেট প্রণয়ন প্রক্রিয়ায় কৃষকের স্বার্থের বিষয়গুলো অগ্রাধিকার পায়। এ ছাড়া চ্যানেল আইয়ের ‘হৃদয়ে মাটি ও মানুষ’  অনুষ্ঠানে সম্প্রচারের মাধ্যমেও এসব আয়োজনের বিষয়বস্তু বৃহত্তর পরিসরে পৌঁছানোর চেষ্টা করা হয়। এসব আয়োজনে জাতীয় ও স্থানীয় পর্যায়ের নীতিনির্ধারণী মহলের ব্যক্তিদেরও উপস্থিতি থাকে। ফলে কৃষক খোলামেলাভাবে তাদের সমস্যা ও চাহিদার কথাগুলো সরাসরি তাদের জানানোর সুযোগ পায়। কৃষকের প্রদত্ত তথ্যের ভিত্তিতে অনেক ক্ষেত্রে সংশ্লিষ্ট কর্তৃপক্ষ তাত্ক্ষণিকভাবে তাদের সমস্যাগুলোর সমাধান করেছেন— এ রকম বহু নজির রয়েছে। আবার প্রাক-বাজেট আলোচনার সুপারিশের ভিত্তিতে কৃষকের স্বার্থে জাতীয়ভাবে অনেক উদ্যোগও গ্রহণ করা হয়েছে। কৃষি বাজেট কৃষকের বাজেট মূলত বাজেটকেন্দ্রিক অনুষ্ঠান হলেও এর বিষয়বস্তু শুধু বাজেটের মধ্যেই সীমিত থাকে না। জাতীয় ইস্যু থেকে শুরু করে কৃষির সঙ্গে সম্পর্কিত স্থানীয় অনেক খুঁটিনাটি বিষয় নিয়েও কৃষক তাদের মতামত প্রদান করে। আলোচনা প্রবাহের বিভিন্ন পর্যায়ে আলোচিত বিশেষ কোনো বিষয়ে কৃষকের মতামত জানার জন্য তাত্ক্ষণিকভাবে প্রকাশ্য জরিপ পরিচালনা করা হয়।অংশগ্রহণকারী কৃষক হাত উঁচিয়ে প্রশ্নের পক্ষে বা বিপক্ষে মত দেয়। কৃষকের প্রদত্ত উত্তর হিসাব করে শতকরা হারে জরিপের ফলাফল নিরূপণ করা হয়। প্রতিটি অনুষ্ঠানে কয়েক হাজার কৃষক অংশ নেয়, পরে যতটা সম্ভব নিখুঁতভাবে তাদের মোট সংখ্যা প্রাক্কলন করা হয়। জরিপের উত্তর গণনা করার সময়ও একই পদ্ধতি অনুসরণ করা হয়। অনুষ্ঠানের মূল আলোচ্যসূচি আগে থেকে নির্ধারণ করা থাকলেও প্রকাশ্য জরিপে কোনো পূর্বনির্ধারিত প্রশ্ন থাকে না। কৃষকের আলোচনার বিষয় থেকে তাত্ক্ষণিকভাবে জরিপের বিষয় নির্ধারণ করা হয়। ফলে জরিপে কিছু কিছু ক্ষেত্রে সাধারণ প্রশ্ন থাকলেও বিভিন্ন স্থানে জরিপের প্রশ্নের ভিন্নতা থাকে।জরিপের স্থান ও অংশগ্রহণকারী : চ্যানেল আই এ বছর ছয়টি জেলায় কৃষি বাজেট কৃষকের বাজেট অনুষ্ঠানের আয়োজন করে। এগুলো হলো— চট্টগ্রামের দ্বীপ উপজেলা সন্দ্বীপ, মুন্সীগঞ্জের শ্রীনগর, মৌলভীবাজারের কমলগঞ্জ, কুমিল্লার নাঙ্গলকোট, জামালপুরের মাদারগঞ্জ ও নীলফামারী সদর। এসব অনুষ্ঠানে সাড়ে ১৯ হাজার কৃষক নারী-পুরুষ অংশ নেয়। নিচের সারণিতে জেলা ও উপস্থিতির প্রাক্কলিত সংখ্যা দেখানো হলো।স্থান                উপজেলা        উপস্থিতি (প্রাক্কলিত)কুমিল্লা            নাঙ্গলকোট         ৪০০০জামালপুর          মাদারগঞ্জ        ৪০০০মৌলভীবাজার     কমলগঞ্জ         ৩০০০মুন্সীগঞ্জ           শ্রীনগর            ১৫০০নীলফামারী         সদর            ৩০০০চট্টগ্রাম            সন্দ্বীপ            ৪০০০মোট                                 ১৯,৫০০    সরকারি সুবিধা/সহায়তা সম্পর্কে কৃষকের ধারণা : ইউরিয়া সারে সরকারি ভর্তুকি সম্পর্কে সিংহভাগ কৃষকই জানে না। কুমিল্লায় উপস্থিত ৪ হাজার কৃষকের মধ্যে মাত্র ২৫ শতাংশ বলেছে তারা সারে ভর্তুকির বিষয়টি জানে। তবে কী প্রক্রিয়ায় ভর্তুকির সুবিধা কৃষকের কাছে পৌঁছে সে সম্পর্কে ধারণা রয়েছে মাত্র ০.২ শতাংশ কৃষকের।অন্যদিকে মসলা চাষে উৎসাহিত করতে কৃষককে ৪ শতাংশ হারে ঋণ প্রদানের কর্মসূচি রয়েছে। কিন্তু ১ শতাংশের কম মানুষ এ বিশেষ ঋণের তথ্য জানে। প্রাপ্ত পরিস্থিতি নির্দেশ করে যে, কৃষিতে সরকারি সহায়তা ও সেগুলো পাওয়ার প্রক্রিয়া সম্পর্কে কৃষকের সচেতনতা বাড়ানোর উদ্যোগের অভাব রয়েছে। তাই সামগ্রিকভাবে সরকারের কৃষিসহায়তা কর্মসূচি সম্পর্কে কৃষককে অবহিত করার উদ্যোগ নেওয়া প্রয়োজন। এতে কৃষি সম্পর্কে সরকারের সামগ্রিক কর্মকাণ্ড নিয়ে কৃষকের মধ্যে ইতিবাচক মনোভাব তৈরি হবে, অন্যদিকে কৃষকের সচেতনতা বাড়লে সংশ্লিষ্টদের জবাবদিহিতা সৃষ্টি হবে। এতে সরকারি সহায়তার অপব্যবহারের ঝুঁকি কমে যাবে এবং এ ধরনের সহায়তা থেকে কৃষক বেশি লাভবান হবে।কৃষিতে পুঁজির জোগান : কৃষিকাজের জন্য চলতি পুঁজির জোগান কৃষক নিজেদের ব্যবস্থাতেই করে থাকে। এ ক্ষেত্রে প্রধানত ফসল বিক্রি বা অন্য উেসর আয়ই তাদের প্রধান পুঁজি। কৃষি ব্যয় নির্বাহের জন্য প্রাতিষ্ঠানিক ও অপ্রাতিষ্ঠানিক উৎস থেকে কৃষকের ঋণ গ্রহণের হার খুবই কম।জরিপে দেখা গেছে, মৌলভীবাজার ও মুন্সীগঞ্জে যথাক্রমে ৫০ ও ২০ শতাংশ পরিবারের কোনো না কোনো সদস্য প্রবাসে রয়েছে। প্রবাসী আয় কৃষি পুঁজিতে ব্যবহার করছে কৃষক। মুন্সীগঞ্জের ২০ শতাংশ কৃষক জানিয়েছে, তারা পরিবারের সদস্যদের বিদেশ থেকে পাঠানো টাকা কৃষিকাজে ব্যবহার করে।কৃষিঋণ কৃষি পুঁজির অন্যতম প্রধান সরকারি ব্যবস্থা হলেও খুব সামান্যসংখ্যক কৃষক এ ঋণের সুবিধা পাচ্ছে। সার্বিকভাবে ১ শতাংশ কৃষক কৃষি ব্যাংক বা রাষ্ট্রায়ত্ত ব্যাংক থেকে কৃষিঋণ নিয়েছে বলে জানিয়েছে। অন্যদিকে প্রায় সমসংখ্যক কৃষক জানায়, তারা কৃষি ব্যয় নির্বাহের জন্য এনজিওর ঋণ নিয়েছে। অপ্রাতিষ্ঠানিক বা মহাজনি ঋণ কৃষিকাজে তেমন একটা ব্যবহার হচ্ছে না। কুমিল্লার ৪ হাজার চাষির মধ্যে মাত্র ৩ জন কৃষির জন্য মহাজনি ঋণ নিয়েছে বলে জানায়। কৃষি ব্যাংক কৃষিঋণ বিতরণের দায়িত্বপ্রাপ্ত প্রতিষ্ঠানগুলোর মধ্যে অন্যতম হলেও কৃষি ব্যাংক থেকে ঋণপ্রাপ্তি নিয়ে কৃষকের মধ্যে বড় ধরনের আস্থাহীনতা রয়েছে। এর আগের জরিপগুলোয়ও একই ধরনের চিত্র দেখতে পাওয়া যায়। এবারের প্রকাশ্য জরিপে জানতে চাওয়া হয়, কৃষি ব্যাংক থেকে ঋণ পেতে কৃষক ঘুষ-দুর্নীতিসহ বিভিন্ন অনিয়মের শিকার হয় এ দাবিকে কতজন সমর্থন করেন। প্রায় ৭৫ শতাংশ কৃষক অনিয়ম-দুর্নীতির অভিযোগটির সঙ্গে একমত পোষণ করে। তাই কৃষি ব্যাংক ও অন্যান্য রাষ্ট্রায়ত্ত ব্যাংকের ঋণব্যবস্থা আরও জবাবদিহিমূলক ও দুর্নীতিমুক্ত করা হলে সরকারি ঋণব্যবস্থা থেকে কৃষকের সুবিধার ক্ষেত্রটি বিস্তৃত হবে।কৃষি উপকরণ : মাঠ-ফসলের ক্ষেত্রে, বীজের উেসর ক্ষেত্রে ধীরে ধীরে পরিবর্তন ঘটছে। একসময় নিজস্ব উৎপাদন থেকে কৃষক বীজ সংরক্ষণ করত। পাশাপাশি বাংলাদেশ কৃষি উন্নয়ন করপোরেশন (বিএডিসি) কৃষকের বীজ জোগানের অন্যতম উৎস। বর্তমানে বেসরকারি বীজ কোম্পানিগুলো বীজের অন্যতম জোগানদাতা। কুমিল্লার ৪ হাজার কৃষকের ৮০ শতাংশই সরকারি ও বেসরকারি উৎস থেকে বীজ সংগ্রহ করে। জরিপে বীজের ক্ষেত্রে বেসরকারি উেসর সুস্পষ্ট প্রাধান্য দেখা যায়। ৬০ শতাংশ কৃষক বেসরকারি কোম্পানির বীজ ব্যবহার করে বলে জানায়। স্বাভাবিকভাবেই বেসরকারি খাতের বীজ ব্যবহার করে কৃষক যাতে ক্ষতিগ্রস্ত না হয় সে বিষয়ে সরকারের ধারাবাহিক নজরদারি থাকা প্রয়োজন। কৃষক মানসম্পন্ন বীজের নিশ্চয়তাও চেয়েছে। জামালপুরের ৯০ শতাংশ কৃষক মানসম্পন্ন পাটবীজের সরবরাহ নিশ্চিত করার দাবি করেছে। কৃষির যান্ত্রিকীকরণ সার্বিক কৃষি উৎপাদনশীলতার প্রধান শর্ত। তবে কৃষি যন্ত্রপাতির দাম এখনো সহনীয় পর্যায়ে না থাকায় অনেক কৃষক এসবের সুফল পায় না। কৃষকের ৮০ শতাংশ কৃষি যন্ত্রপাতির দাম কমানো উচিত বলে মতামত দিয়েছে।তথ্য ও পরামর্শ সেবা : জরিপে দেখা যায়, কৃষকের মধ্যে মোবাইল ফোন ব্যবহারের হার ৯৭ শতাংশ। তবে কৃষিকাজে (বাজার তথ্য, অন্যান্য কৃষকের সঙ্গে তথ্যবিনিময় ইত্যাদি) মাত্র ০.৫ শতাংশ কৃষক মোবাইল ফোন ব্যবহার করে থাকে। অন্যদিকে কৃষি তথ্য সার্ভিসের মোবাইলের মাধ্যমে কৃষককে বিনামূল্যে তথ্যসেবা প্রদানের ব্যবস্থা থাকলেও এ সেবা সম্পর্কে কৃষকের ৯৫ শতাংশই অবহিত নয়। অর্থাৎ মোবাইল প্রযুক্তির আওতায় থাকলেও প্রচার-প্রচারণার অভাবে সরকারের এ বিশেষ সেবার বাইরে থেকে গেছে বেশির ভাগ কৃষক।তথ্য ও পরামর্শ সেবার জন্য মাঠপর্যায়ে সরকারের উপসহকারী কৃষি কর্মকর্তা থাকলেও তাদের বিষয়ে কৃষকের এক ধরনের আস্থাহীনতা রয়েছে। কুমিল্লার প্রায় শতভাগ কৃষক মনে করে, কৃষি বিভাগের লোকজনকে ঠিকমতো মাঠে পাওয়া যায় না।প্রতিটি ইউনিয়ন পরিষদ কার্যালয়ে প্রতিষ্ঠিত ইউনিয়ন তথ্য ও সেবা কেন্দ্রে অন্যান্য তথ্য ও সেবার পাশাপাশি কৃষি তথ্য সেবারও ব্যবস্থা রয়েছে। তবে ইউনিয়ন পরিষদে কৃষকের যাতায়াত খুবই সামান্য। কুমিল্লা ও সন্দ্বীপের ৮ হাজার কৃষকের মধ্যে মাত্র ৬০০ জন (৭.৫%) বলেছে, ইউনিয়ন পরিষদে তাদের নিয়মিত যাতায়াত রয়েছে। তবে ইউনিয়ন পরিষদে কৃষিতথ্য পাওয়া যায় এটা জানে মাত্র দুজন কৃষক।কৃষিপ্রযুক্তি এবং উন্নত জাত সম্পর্কে বিভিন্ন তথ্য বেশির ভাগ কৃষক জানে না। সমন্বিত বালাই ব্যবস্থাপনা (আইপিএম) সম্পর্কে জানতে চাওয়া হলে নীলফামারী ও সন্দ্বীপের ৭ হাজার কৃষকের মধ্যে মাত্র সাতজন (০.১%) এ সম্পর্কে জানে বলে জানায়। অন্যদিকে ধানসহ বিশেষ এলাকার জন্য উদ্ভাবিত বিশেষ জাত সম্পর্কেও ধারণার ঘাটতি রয়েছে কৃষকের। সন্দ্বীপের ৪ হাজার কৃষকের মধ্যে ২০০ জন (৫%) জানায়, তারা লবণাক্ততা-সহনশীল ফসলের জাত সম্পর্কে জানে। অর্থাৎ নতুন জাতসহ লাগসই প্রযুক্তি সম্পর্কিত প্রাথমিক তথ্য বহু কৃষকের নাগালের বাইরে থেকে গেছে।সেবা খাত : কৃষিকাজের বিভিন্ন ক্ষেত্রে বিদ্যুতের চাহিদা ও ব্যবহার বাড়ছে। কৃষকের বিদ্যুৎ সংযোগসহ আনুষঙ্গিক সেবা প্রদানের প্রধান প্রতিষ্ঠান পল্লী বিদ্যুৎ সমিতি। এ প্রতিষ্ঠান সম্পর্কেও কৃষকের আস্থাহীনতা রয়েছে। ৭৬ শতাংশ কৃষক মনে করে, তাদের পল্লী বিদ্যুৎ সমিতির অনিয়মের শিকার হতে হয়।  জরিপে সেবা সম্পর্কিত আরও কিছু সুপারিশ উঠে আসে। যেমন— মুন্সীগঞ্জের ১ হাজার ৫০০ কৃষকের ৯৫ শতাংশ দাবি করে, সেখানে আলু সংরক্ষণের সুবিধা বাড়ানো দরকার।বাজারজাতকরণ : নানা কারণে উৎপাদন খরচ বেড়ে যাওয়ায় কৃষক ধান চাষকে আর লাভজনক মনে করছে না। কুমিল্লা ও মৌলভীবাজারের ৭ হাজার কৃষকের ৯৪ শতাংশ মনে করে তারা ধানের ন্যায্য দাম পায় না। এ কথা বলার অপেক্ষা রাখে না যে, কৃষি বাজেট কৃষকের বাজেট কার্যক্রমে উঠে আসা উল্লিখিত তথ্য-উপাত্তের সঙ্গে সারা দেশের কৃষি পরিস্থিতির পুরোপুরি সাদৃশ্য রয়েছে।  সব জেলাতেই গ্রামীণ কৃষকের সংকট ও চাহিদার বিষয়টি একই রকম।  জাতীয় বাজেট ও নীতি-পরিকল্পনা প্রণয়নের ক্ষেত্রে এ বিষয়গুলোয় সরকারের বিশেষ দৃষ্টি দেওয়া প্রয়োজন।     লেখক : মিডিয়া ব্যক্তিত্ব।"
"প্রধান বিচারপতি সুরেন্দ্র কুমার সিনহা আইনের শাসনের গুরুত্বকে নতুন আঙ্গিকে তুলে ধরেছেন। তিনি বলেছেন, আইনের শাসন প্রতিষ্ঠিত না হলে দেশে বিদেশি বিনিয়োগ আসবে না। বিদেশি বিনিয়োগকারীরা প্রথমেই দেখতে চায় সংশ্লিষ্ট দেশে আইনের শাসন কী রকম। তারা যে টাকা বিনিয়োগ করবেন তা তুলে নেওয়ার নিশ্চয়তা আছে কিনা। সংশ্লিষ্ট দেশে মামলা দ্রুত নিষ্পত্তি হয় কিনা। তারা যদি কোনো মামলায় পড়েন তবে তাদের টাকা দীর্ঘদিন ধরে আটকে থাকবে কিনা। সুপ্রিম কোর্ট আইনজীবী সমিতি মিলনায়তনে সমিতির ছয়বারের সভাপতি শামসুল হক চৌধুরীর ১১তম মৃত্যুবার্ষিকীতে প্রধান বিচারপতির দেওয়া বক্তব্য তাত্পর্যের দাবিদার। বিনিয়োগ আকর্ষণের সব পূর্বশর্ত থাকা সত্ত্বেও বাংলাদেশে বিদেশি বিনিয়োগ কাঙ্ক্ষিতভাবে আসছে না আইনের শাসনের ক্ষেত্রে সীমাবদ্ধতা থাকার জন্য। বাংলাদেশ ১৬ কোটিরও বেশি মানুষের দেশ। অভ্যন্তরীণ বাজারও বিশাল। বাংলাদেশে সস্তা শ্রমের সংস্থান রয়েছে, যা বিনিয়োগকারীদের কাছে কাম্য। সাম্প্রতিক দিনগুলোতে বিদ্যুৎসহ জ্বালানি ক্ষেত্রের সীমাবদ্ধতা অনেকাংশ কাটিয়ে ওঠা সম্ভব হয়েছে। বিনিয়োগসংক্রান্ত আইনকানুন দুনিয়ার অনেক দেশের চেয়ে উদার হওয়া সত্ত্বেও আইনের শাসনের ক্ষেত্রে সীমাবদ্ধতা এবং আমলাতান্ত্রিক দীর্ঘসূত্রতার জন্য বিদেশি বিনিয়োগ কাঙ্ক্ষিত মাত্রায় আকর্ষিত হচ্ছে না। দেশি বিনিয়োগকারীরাও একই কারণে নিরুৎসাহিত হচ্ছেন। বিনিয়োগবান্ধব পরিবেশ না থাকায় দেশে বেকারত্বের হার বাড়ছে। সামাজিক ক্ষেত্রে অসহিষ্ণুতা সৃষ্টির আশঙ্কা সৃষ্টি করছে ক্রমবর্ধমান বেকারত্ব বাড়ার ঘটনা। বাংলাদেশের অবস্থান অর্থনৈতিক দিক থেকে শক্তিধর দুই দেশ চীন ও ভারতের মাঝখানে। চীনে শ্রমের মূল্য বেড়ে যাওয়ায় অনেক বিনিয়োগকারী তাদের কারখানা বাংলাদেশে স্থানান্তরে আগ্রহী। কিন্তু আইনের শাসনের ক্ষেত্রে সংকট থাকায় এবং আমলাতান্ত্রিক দীর্ঘসূত্রতার ভয়ে বিদেশি বিনিয়োগকারীরা এক পা এগিয়ে দুই পা পিছিয়ে যাওয়ার সংশয়ে ভুগছেন। দেশের অর্থনীতিকে অগ্রগতির পথে নিয়ে যাওয়া এবং বিদ্যমান রাজনৈতিক স্থিতিশীলতাকে ধরে রাখতে হলে বিনিয়োগবান্ধব পরিবেশ সৃষ্টির কোনো বিকল্প নেই। এ জন্যই আইনের শাসন প্রতিষ্ঠায় ব্রতী হতে হবে।  রাজনৈতিক সদিচ্ছার প্রকাশ ঘটিয়ে সরকারকে নিতে হবে সঠিক সিদ্ধান্ত।"
"‘বাড়ি নয়, মরণফাঁদ’ স্লোগানে স্কুলছাত্র সৌম মৃত্যুর ঘটনায় সংশ্লিষ্ট বাড়ির মালিকসহ দায়ীদের বিচার দাবিতে মানববন্ধন হয়েছে। জেলা শহরের চৌরাস্তা প্রেসক্লাব মোড়ে সৌম্যের সহপাঠীসহ বিভিন্ন স্কুল-কলেজের শিক্ষার্থীরা এতে অংশ নেন। বক্তারা বলেন, সিরাজগঞ্জ পৌরসভায় বিল্ডিং কোড না মেনে ইচ্ছামত ভবন নির্মাণ হচ্ছে। গত ২১ মে শহরের বাহিরগোলা রোডে শাহজামালের ভবনে প্রাইভেট পড়তে গিয়ে তিন তলায় জানালার পাশে টানানো বিদ্যুতের তারে জড়িয়ে মারা যান পঞ্চম শ্রেণির ছাত্র সৌম্য। এ মৃত্যু মেনে নেওয়া যায় না। তারা সৌম্যের মৃত্যুর জন্য দায়ী ভবনমালিকের শাস্তি দাবি করেন।"
"মেহেরপুর আওয়ামী লীগের সভাপতি সংসদ সদস্য ফরহাদ হোসেন ও পৌর মেয়র মোতচ্ছিম বিল্লাহ মতুর বিরুদ্ধে অনিয়ম-দুর্নীতির অভিযোগ করা হয়েছে। জেলা শহরের যাদবপুর সড়কে নিজ কার্যালয়ে সংবাদ সম্মেলনে এ অভিযোগ করেন জেলা আওয়ামী লীগের সাবেক সভাপতি ও সাবেক এমপি জয়নাল আবেদীন। লিখিত বক্তব্যে তিনি বলেন, হুইট ব্লাস্ট রোগে মেহেরপুরে এবার কৃষকের গম জমিতেই নষ্ট হয়ে গেছে। লক্ষ্যমাত্রার সিকিভাগ গম উৎপাদন না হওয়ার পরও অন্য জেলা থেকে গম এনে এমপির নেতৃতে তার আস্থাভাজনরা সরকারি খাদ্য গুদামে বিক্রি করছে। ক্ষতিগ্রস্তদেরও যদি দু-এক টন করে গম দেওয়ার ব্যবস্থা করতেন তবুও তারা ক্ষতি কিছুটা পুষিয়ে নিতে পারতেন। গত ১৮ মে বাংলাদেশ প্রতিদিনে ‘বাজার থেকে গম কিনে গুদামে সরবরাহ করছেন নেতারা’ শিরোনামে সংবাদে প্রকাশের পর মেহেরপুর প্রতিনিধিকে আসামি করে ২২ মে আদালতে মামলা করেন জেলা আওয়ামী লীগের সহসভাপতি ও বর্তমান এমপির বোনজামাই আব্দুস সামাদ বাবলু বিশ্বাস। ওই সংবাদকে শতভাগ সত্য আখ্যায়িত করে ‘মিথ্যা’ মামলার নিন্দা জানানো হয় সংবাদ সম্মেলনে। জয়নাল আবেদীন আরো বলেন— পৌর মেয়র একটি প্রকল্পের ১৫ কোটির টাকার কাজে ১০ শতাংশ কমিশন নিয়ে সেখান থেকে অর্ধেক টাকা এমপিকে দিয়েছেন। মেয়র মোতাচ্ছিম বিল্লাহ মতু পৌরসভা সংলগ্ন এক একর ৬২ শতক সরকারের জমি দখল করে সেখানে থাকা পুরাতন ভবন ভেঙে ২০ কোটি টাকার ক্ষতি করেছেন। সেই জমিতে এখন বহুতল মার্কেট নির্মাণ করছেন। অথচ জেলা প্রশাসন নিরব ভূমিকা পালন করছে। সংবাদ সম্মেলনে আরো বক্তব্য দেন, সদর থানা আওয়ামী লীগের সভাপতি গোলাম রসুল, জেলা আওয়ামী লীগের সাবেক গবেষণা ও শিক্ষা বিষয়ক সম্পাদক আবদুল মান্নান (ছোট) ও শহর আওয়ামী লীগের সাধারণ সম্পাদক আক্কাস আলী।"
"কুমিল্লার মেঘনার করিমাবাদে গত ২৮ মে ইউনিয়ন পরিষদ নির্বাচনে কেন্দ্র দখল ব্যালট পেপার ছিনতাইয়ের ঘটনায় কেন্দ্র স্থগিতের মামলায় চার গ্রাম পুরুষশূন্য। জানা যায়, স্থানীয় করিমাবাদ সরকারি প্রাথমিক বিদ্যালয় ভোট কেন্দ্র বেলা ১২টার দিকে স্বতন্ত্র চেয়ারম্যান প্রার্থী আবদুল্লাহ আল বাকি শামীম তার কর্মী সমর্থক মহসিন, হানিফ, মোস্তাক, শ্যামল, আলমগীর, অপু, শফিক, ডালিম, ইয়াসিনের নেতৃত্বে কেন্দ্র দখল করে ব্যালট পেপার ছিনতাইয়ের একপর্যায়ে ওই ওয়ার্ডের চারজন মেম্বার প্রার্থী শাহজান বেপারী, জলিল মিয়া, মোজাম্মেল, আক্তারসহ তার কর্মীরা বাধা দিলে দুই গ্রুপের মধ্যে উত্তেজনা দেখা দিলে নির্বাহী ম্যাজিস্ট্রেট ভোট কেন্দ্র স্থগিত করেন। এ ঘটনায় মেঘনা থানায় স্বতন্ত্র চেয়ারম্যান প্রার্থী আবদুল্লাহ আল বাকিসহ ১১ জনকে আসামি করে মামলা করায় আসামি ছাড়াও পুলিশ সাধারণ মানুষকে হয়রানির কারণে তারা বাড়ি ফিরতে পারছেন না বলে গতকাল সকালে মেম্বার প্রার্থীরা সাংবাদিকদের কাছে অভিযোগ করেন।"
"সিরাজগঞ্জের এনায়েতপুরে ১০ বছরের এক শিশু ধর্ষণের শিকার হয়েছে। গুরুতর আহত অবস্থায় তাকে ভর্তি করা হয়েছে সদর হাসপাতালে। এনায়েতপুর থানার গোসাইবাড়ী গ্রামে সোমবার সন্ধ্যায় এ ঘটনা ঘটে। মঙ্গলবার দুপুরে শিশুর বাবা থানায় মামলা করার পরই অভিযুক্ত আলাউদ্দিনকে (২২) আটক করেছে পুলিশ। সদর হাসপাতালের চিকিৎসক বনানী রায় জানান, শিশুটির শরীরে ধর্ষণের আলামত পাওয়া গেছে। এদিকে ফেনীতে ছয় বছরের শিশু ধর্ষণের শিকার হয়েছে। মঙ্গলবার সকালে ফেনী সদর উপজেলার পশ্চিম সিলোনিয়ায় এলাকায় এই ঘটনা ঘটে। শিশুটিকে ফেনী জেলা সদর হাসপাতালে ভর্তি করা হয়েছে। পুলিশ ধর্ষক হূদয় চন্দ  দাসকে (১৫) গ্রেফতার করেছে। হূদয় ওই এলাকার চন্দন দাসের ছেলে।"
"টাঙ্গাইলের সখীপুরে বাল্যবিয়ে থেকে রক্ষা পেল ৭ম শ্রেণির ছাত্রী শানু আক্তার। বাসাইল উপজেলা নির্বাহী কর্মকর্তা (ইউএনও) সোমবার রাতে কচুয়া গ্রামে পুলিশ পাঠিয়ে বিয়েটি বন্ধ করে দেন। জানা যায়, ওই রাতে কচুয়া গ্রামের ফরহাদ আলীর ছেলে সাইফুলের সঙ্গে একই গ্রামের ইসমাইলের মেয়ে শানুর (১৩) বিয়ের প্রস্তুতি চলছিল। খবর পেয়ে ইউএনও পুলিশ পাঠান। উভয়পক্ষের মুচলেকা নিয়ে বাল্যবিয়ে বন্ধ করা হয়।"
"নারায়ণগঞ্জের রূপগঞ্জ থানা বিএনপির উদ্যোগে  জিয়াউর রহমানের ৩৫তম মৃত্যুবার্ষিকী পালন করেছেন দলটির নেতা-কর্মীরা। মঙ্গলবার দুপুরে উপজেলার দাউদপুর ইউনিয়নের জিন্দা এলাকায় মিলাদ, দোয়া ও কাঙ্গালি ভোজের আয়োজন করা হয়। এ উপলক্ষে আলোচনা সভায় সভাপতিত্ব করেন উপজেলা বিএনপির সাধারণ সম্পাদক অ্যাড. মাহফুজুর রহমান হুমায়ুন। প্রধান অতিথি ছিলেন জেলা বিএনপির সাধারণ সম্পাদক ও উপজেলা বিএনপির সভাপতি মুক্তিযোদ্ধা কাজী মনিরুজ্জামান মনির। এ সময় বক্তব্য রাখেন, সামসুজ্জামান, আলহাজ আব্দুল মতিন, অ্যাড. গোলজার হোসেন, সানাউল্লাহ, আমিরুল ইসলাম ইমন, আলমগীর হোসেন টিটু, আবু মো. মাসুম, সফিকুল ইসলাম আকন্দ প্রমুখ।—রূপগঞ্জ (নারায়ণগঞ্জ) প্রতিনিধিনারায়ণগঞ্জের সিদ্ধিরগঞ্জ বিদ্যুত্ উন্নয়ন বোর্ড মাধ্যমিক বিদ্যালয়ের প্রধান শিক্ষকের অপসারণ দাবিতে বিক্ষোভ করেছেন শ্রমিকলীগ নেতা-কর্মী ও অভিভাবকরা। মঙ্গলবার প্রধান শিক্ষকের বিরুদ্ধে নানা অনিয়ম ও স্বেচ্ছাচারিতার অভিযোগ এনে বিদ্যালয় পরিচালনা কমিটির সভাপতি ও সিদ্ধিরগঞ্জ তাপ বিদ্যুত্ কেন্দ্রের প্রধান প্রকৌশলীর কার্যালয়ের সামনে অবস্থান করে সভা ও বিক্ষোভ করা হয়। সভায় সিবিএ সভাপতি মিজানুর রহমানের সভাপতিত্বে বক্তব্য রাখেন শহীদুল্লাহ মিয়া, মোস্তফা মিয়া, আ. আউয়াল, আব্দুল হাই ও রফিকুল ইসলামসহ অন্যান্য নেতা।এদিকে প্রধান শিক্ষক রাশেদুল মতিন বলেন, আমি কোনো অনিয়ম করিনি। সিবিএ নেতারা অহেতুক আন্দোলন করছেন।—সিদ্ধিরগঞ্জ প্রতিনিধিনেত্রকোনার কেন্দুয়া উপজেলায় পুলিশকে সরকারি কাজে বাধা ও হামলার অভিযোগে বিএনপির দুই শতাধিক নেতা-কর্মীর বিরুদ্ধে মামলা হয়েছে। থানার এসআই আবুল খায়ের গতকাল মামলাটি করেন। এতে ৮০ জনের নাম উল্লেখ করা হয়েছে। বাকিরা অজ্ঞাতনামা। এদিকে মামলা ও পুলিশি হয়রানির ভয়ে সোমবার রাত থেকেই গাঢাকা দিয়েছেন স্থানীয় বিএনপির নেতা-কর্মীরা।—নেত্রকোনা প্রতিনিধিসরকারি কাজে বাধা ও নাশকতার অভিযোগে করা মামলায় সিরাজগঞ্জ জামায়াতের সেক্রেটারি জাহিদুল ইসলামকে গ্রেফতার করা হয়েছে। গতকাল ভোরে তাকে গ্রেফতার করে পুলিশ। এদিকে হরতাল-অবরোধের সময় নাশকতার মামলায় সিরাজগঞ্জে যুবদল ও ছাত্রদলের দুই নেতাকে কারাগারে পাঠিয়েছেন আদালত। মঙ্গলবার অতিরিক্ত চিফ জুডিশিয়াল ম্যাজিস্ট্রেট আদালতের বিচারক মোরশেদ আলম এ নির্দেশ দেন। এরা হলেন— জেলা যুবদলের যুগ্ম-সম্পাদক মিদুল হোসেন ও ওয়ার্ড ছাত্রদল সভাপতি রাজু আহম্মেদ।—সিরাজগঞ্জ প্রতিনিধিশহরের নিপূন কমিউনিটি সেন্টারে গতকাল বসুন্ধরা সিমেন্টের সৌজন্যে রাজমিস্ত্রী সস্মেলন হয়েছে। সস্মেলনে শতাধিক রাজমিস্ত্রী উপস্থিত ছিলেন। বক্তব্য রাখেন বসুন্ধরা সিমেন্টের ঢাকা ডিভিশনের ডিএসএম একেএম লুত্ফুল হক খসরু, ময়মনসিংহের এএসএম মশিউর রহমান, প্রকৌশলী  ফাতিহুল কবির শিহাব ও শেরপুর জেলার ডিলার রাকিবুল হাসান।—শেরপুর প্রতিনিধি"
"ঝিনাইদহের মহেশপুরে শিক্ষক বদলিতে অনিয়মের অভিযোগ উঠেছে। জানা গেছে, উপজেলা শিক্ষা অফিসার নিয়মনীতি অমান্য করে প্রতিস্থাপন ছাড়াই শিক্ষক বদলি করেছেন। শিক্ষক ফেরদৌসী খাতুনকে শ্রীপুর পাবনাপাড়া থেকে রাজাপুর বিদ্যালয়ে বদলি করা হয়েছে। এখানে ৩ জন শিক্ষক ছিলেন। শিক্ষা অফিসার অদৃশ্য কারণে খাতা-কলমে ৪ জন শিক্ষক দেখিয়ে বদলি করেছেন। ভবদিয়া গাড়াপোতা বিদ্যালয় থেকে শহিদুল ইসলামকে বদলির ব্যাপারে সরকারি নিয়ম না মানার অভিযোগ পাওয়া গেছে। পদ্দপুকুর বিদ্যালয় থেকে ওহিদুল ইসলামকে দারিয়াপুর বিদ্যালয়ে বদলি করা হয়েছে। এখানে ২ জন শিক্ষক ও ছাত্র-ছাত্রী সংখ্যা ৩০০ জনের উপরে। প্রধান শিক্ষক আক্তার হোসেনকে ঘুগরি সরকারি প্রাথমিক বিদ্যালয় থেকে পীরগাছা বিদ্যালয়ে বদলি করা হয়েছে। এখানে শিক্ষক ছিলেন ৪ জন। প্রতিস্থাপন ছাড়াই বদলি করায় বর্তমানে ৩ জন সহকারী শিক্ষক রয়েছেন। শিক্ষা অফিসার আতাউর রহমানের মোবাইলে যোগাযোগের চেষ্টা করা হলে তার ফোনটি বন্ধ পাওয়া যায়। ইউএনও আশাফুর রহমান জানান আবেদনের প্রেক্ষিতে শিক্ষা অফিসের সিদ্ধান্ত অনুযায়ী বদলি করা হয়েছে। কেউ অভিযোগ দিলে বা কোনো অনিয়ম থাকলে তদন্ত করে ব্যবস্থা নেওয়া হবে।"
"রংপুরে পিকআপের ধাক্কায় অটোরিকশা আরোহী তিন গরু ব্যবসায়ী নিহত হয়েছেন। এছাড়া কুমিল্লা, বগুড়া, চাঁপাইনবাবগঞ্জ, গাজীপুর, নারায়ণগঞ্জের রূপগঞ্জ ও সোনারগাঁয়ে সড়ক দুর্ঘটনায় মারা গেছেন একজন করে। নিজস্ব প্রতিবেদক ও প্রতিনিধিদের খবর—রংপুরের পীরগঞ্জ উপজেলার গোসাইজানি সেতুর কাছে গতকাল পিকআপের ধাক্কায় অটোরিকশার তিন যাত্রী নিহত হয়েছেন। তারা হলেন— গাইবান্ধা সাদুল্যাপুর উপজেলার কাঞ্চি মিয়ার ছেলে হাফিজার রহমান, বাচ্চা মিয়ার ছেলে বাবুল মিয়া ও ধারু আকন্দের ছেলে নুরুল ইসলাম। তিনজনই গরু ব্যবসায়ী ছিলেন বলে জানা গেছে। কুমিল্লা : জেলায় ট্রাকচাপায় হাইওয়ে পুলিশের শাহপুরী দ্বীপ ফাঁড়িতে কর্মরত এএসআই আবুল হাসেম নিহত হয়েছেন। কুমিল্লা-সিলেট মহাসড়কে কুমিল্লার দেবিদ্বার উপজেলায় গতকাল সকালে এ দুর্ঘটনা ঘটে। আবুল হাসেম জেলার ব্রাহ্মণপাড়ার আসাদনগর গ্রামের আবদুল মান্নানের ছেলে।  বগুড়া : কাহালু উপজেলার বগুড়া-দেওগ্রাম সড়কে গতকাল ট্রাকের ধাক্কায় মোটরসাইকেল আরোহী এক এইচএসসি পরীক্ষার্থী নিহত ও অপর এক পরীক্ষার্থী গুরুতর আহত হয়েছেন। নিহত ফারুক ইসলাম কাহালুর মাগুড়া গ্রামের আজিজার রহমানের ছেলে। আহত আবু তালহাকে বগুড়া শহীদ জিয়াউর রহমান মেডিকেলে ভর্তি করা হয়েছে। চাঁপাইনবাবগঞ্জ : গোমস্তাপুর উপজেলায় গতকাল মোটরসাইকেল দুর্ঘটনায় হাবিবুর রহমান নামে এক কিশোরের মৃত্যু হয়েছে। হাবিবুর উপজেলার পাথরভুজা গ্রামের রবিউল ইসলামের ছেলে। গাজীপুর : কালীগঞ্জে কভার্ড ভ্যানের সঙ্গে বাসের সংঘর্ষে কভার্ড ভ্যানচালক নিহত ও বাসটি নিয়ন্ত্রণ হারিয়ে ২৫ যাত্রী আহত হয়েছেন। উপজেলার শিমুলিয়া এলাকায় গতকাল এ দুর্ঘটনা ঘটে। নিহতের নাম ফিরোজ। বাড়ি পাবনা জেলায়। রূপগঞ্জ : নারায়ণগঞ্জের রূপগঞ্জ উপজেলার কাঞ্চন পৌরসভায় ট্রাকচাপায় হেকমত আলী নামে এক অটোরিকশা চালকের মৃত্যু হয়েছে। হেকমতের বাড়ি উপজেলার কেরাব এলাকায়। সোনারগাঁ : ঢাকা-চট্টগ্রাম মহাসড়কের নারায়ণগঞ্জের সোনারগাঁয়ে গতকাল রাস্তা পারাপারের সময় ট্রাকের চাপায় হামিদা আক্তার নামে এক গৃহবধূ নিহত হয়েছেন। হামিদা উপজেলার আষাঢ়িয়ারচর গ্রামের হারুন অর রশিদের স্ত্রী।"
"ঢাকার সাভারে পুলিশ পরিচয় দিয়ে শ্যামল নামে ব্যবসায়ীর পাঁচ লাখ টাকা ছিনতাই করেছে দুর্বৃত্তরা। গুরুতর আহত অবস্থায় ওই ব্যবসায়ীকে গতকাল ঢাকার কেরানীগঞ্জ থেকে উদ্ধার করেছে পুলিশ। ভুক্তভোগী জানান, সোমবার ইসলামী ব্যাংকের রাজধানীর শ্যামলী শাখা থেকে তিনি পাঁচ লাখ টাকা তুলে মোটরসাইকেলে মানিকগঞ্জের সিংগাইরের উদ্দেশে রওনা দেন। ঢাকা-আরিচা মহাসড়কের বলিয়ারপুরে একটি প্রাইভেট কার তার পথরোধ করে। দুর্বৃত্তরা নিজেদের গোয়েন্দা পুলিশ পরিচয় দিয়ে তাকে গাড়িতে উঠিয়ে নেয়। সঙ্গে থাকা টাকা নিয়ে চোখ ও হাত-পা বেঁধে তাকে কেরানীগঞ্জে ফেলে দেয়। পুলিশ জনায়, এ ঘটনায় সাভার মডেল থানায় সাধারণ ডায়েরি হয়েছে। গতকাল সন্ধ্যা পর্যন্ত ছিনতাই হওয়া টাকা উদ্ধার বা ঘটনায় জড়িত কাউকে গ্রেফতার করা যায়নি।"
"রাজশাহীর দুর্গাপুরে বৃদ্ধাকে পিটিয়ে হত্যা করা হয়েছে। লালমনিরহাট ও রংপুরের বদরগঞ্জে খুন হয়েছেন আরো দুজন। নিজস্ব প্রতিবেদক ও প্রতিনিধিদের খবর— রাজশাহীর দুর্গাপুর উপজেলার ধরমপুর গ্রামে মুরগি মারাকে কেন্দ্র করে অফিয়া বেগম নামে এক বৃদ্ধাকে পিটিয়ে হত্যা করা হয়েছে। গতকাল দুপুরে এ ঘটনা ঘটে। অফিয়া ধরমপুর চক পাড়ার কিতু মুন্নার স্ত্রী। পুলিশ লাশ উদ্ধার করে রাজশাহী মেডিকেলের মর্গে পাঠিয়েছে। কাউকে আটক করা যায়নি। স্থানীয়রা জানান, মঙ্গলবার দুপুর প্রতিবেশী মকসেদ আলীর স্ত্রী আছিয়া তার নিজ ঘরে একটি মুরগি মৃত অবস্থায় দেখতে পান। মুরগিটি মারা হয়েছে এমন ধারণা থেকে তিনি অফিয়ার উদ্দেশে গালিগালাজ শুরু করেন। পরে অফিয়া বাড়ির কাছে মাঠ থেকে গরু আনতে গেলে আছিয়া, তার ছেলে তারিক ও অহিদুল কোদালের বাট দিয়ে পেটাতে থাকেন। ছেলে সোবহান মাকে উদ্ধার করে বাড়ি আনার পথে মারা যান তিনি। ঘটনার পর জড়িতরা বাড়ি ছেড়ে পালিয়েছে। লালমনিরহাট : আদিতমারী উপজেলায় শামছুন্নাহার ওরফে নুরুন্নাহার নামে এক গৃহবধূ খুন হয়েছে। নুরুন্নাহার উপজেলার ভেলাবাড়ী এলাকার নজরুল ইসলামের স্ত্রী। বদরগঞ্জ : রংপুরের বদরগঞ্জে জমি নিয়ে বিরোধের জেরে ভাইয়ের হাতে ভাই খুন হয়েছেন বলে অভিযোগ পাওয়া গেছে। উপজেলার শেখপাড়ায় গতকাল এ ঘটনা ঘটে।"
"বাগেরহাটের মোরেলগঞ্জে স্কুলের ম্যানেজিং কমিটি নির্বাচনকে কেন্দ্র গোলাগুলি হয়েছে। এতে আহত হয়েছেন আওয়ামী লীগ-বিএনপির ছয় নেতাকর্মী। পুটিখালী ইউনিয়নের শোনাখালী গ্রামে গতকালের এ ঘটনা ঘটে। গুলিবিদ্ধ তোফাজ্জেল শেখ, ইউনিয়ন বিএনপি সহসভাপতি খলিল শিকদারের তিন ছেলে সিহাব, রুবেল ও আবু হোসাইনকে খুলনা মেডিকেলে ভর্তি করা হয়েছে। অপর দুই আওয়ামী লীগ কর্মী আব্দুস সোবহান ও সত্তারকে চিকিৎসা দেওয়া হচ্ছে মোরেলগঞ্জ হাসপাতালে।এলাকাবাসী জানান, শোনাখালী মহব্বত আলী বিদ্যালয়ের ম্যানেজিং কমিটির নির্বাচন নিয়ে দুই ভাগে বিভক্ত হয়ে পড়েন একই বংশের মাহবুব শিকদার ও খলিল শিকদার। মঙ্গলবার সকালে ভোটগ্রহণ শুরুর পর মাহবুব তার বাহিনী ও আগ্নেয়াস্ত্র নিয়ে বিদ্যালয়ের কাছাকাছি গেলে খলিলের লোকজন ধাওয়া করে। এ সময় নিজের বন্দুক দিয়ে দুই রাউন্ড গুলি ছোড়েন মাহবুব। এতে ছয়জন আহত হন। পুলিশ জানায়, ঘটনাস্থল থেকে গুলিবর্ষণকারী ইউনিয়ন আওয়ামী লীগের সাবেক সভাপতি মাহবুব শিকদার ও তার ছোট ভাই মিজানুর রহমানকে গ্রেফতার করা হয়েছে। জব্দ করা হয়েছে মাহবুবের লাইসেন্স করা দোনলা বন্দুক, ৩১ রাউন্ড গুলি ও দুই রাউন্ড গুলির খোসা। মাহবুব বলেন, ‘পরিস্থিতি শান্ত করতে প্রথমে ফাকা গুলি ছুড়ি। পরে আত্মরক্ষার্থে আরও এক রাউন্ড গুলি ছুড়লে কয়েকজন আহত ও সবাই ছত্রভঙ্গ হয়ে যায়’। ভোট গ্রহণকারী কর্মকর্তা (উপজেলা মাধ্যমিক শিক্ষা অফিসার) জানান, ঘটনাটি বিদ্যালয় থেকে কিছুটা দূরে হওয়ায় ভোট যথারীতি চলে। তবে ভোটার উপস্থিতি কম হয়েছে।"
"পল্লী বিদ্যুতায়ন স্কিমের আওতায় ২৫ লাখ নতুন গ্রাহককে বিদ্যুৎ সংযোগ দেওয়ার একটি প্রকল্প গ্রহণ করেছে সরকার। এই প্রকল্পের মাধ্যমে ২৫ লাখ গ্রাহকের ঘরে নতুন বৈদ্যুতিক মিটার স্থাপন করা হবে। বাংলাদেশ পল্লী বিদ্যুতায়ন বোর্ডের (বাপবিবো) আওতাধীন ৭৭টি পল্লীবিদ্যুৎ সমিতি (পবিস) এলাকায় প্রকল্পটি বাস্তবায়িত হবে। প্রকল্পটির মোট ব্যয় ধরা হয়েছে ১ হাজার ২২৮ কোটি ২৬ লাখ টাকা।শেরেবাংলা নগরে এনইসি সম্মেলন কক্ষে গতকাল জাতীয় অর্থনৈতিক পরিষদের নির্বাহী কমিটির (একনেক) সভায় এটিসহ মোট ছয়টি প্রকল্পের অনুমোদন হয়। প্রধানমন্ত্রী শেখ হাসিনা এতে সভাপতিত্ব করেন। সভা শেষে পরিকল্পনামন্ত্রী আ হ ম মুস্তফা কামাল জানান, ছয়টি প্রকল্পে মোট ব্যয় হবে ২ হাজার ৭০০ কোটি ৮৯ লাখ টাকা। এর মধ্যে সরকারি তহবিল থেকে ১ হাজার ১৫৪ কোটি ৮০ লাখ টাকা এবং বৈদেশিক সহায়তা থেকে আসবে ১ হাজার ৫৯০ কোটি ৯ লাখ টাকা।মন্ত্রী বলেন, পল্লী এলাকায় বিদ্যুৎ সরবরাহের মাধ্যমে অর্থনৈতিক উন্নয়ন সাধন, বিদ্যুতের চাহিদা পূরণ এবং ২৫ লাখ নতুন গ্রাহককে সংযোগ প্রদান করা হবে। এ প্রকল্পটিতে নবগঠিত এআইআইবি ব্যাংক ঋণ দেবে। মন্ত্রীর আরও জানান, ইমারজেন্সি ২০০৭ সাইক্লোন রিকভারি অ্যান্ড রেস্টোরেশন প্রকল্পে আর সময় বাড়ানো হবে না বলে প্রধানমন্ত্রী একনেকে অনুশাসন দিয়েছেন। তিনি বলেন, ২০১৭ সালের মধ্যে প্রকল্পটির কাজ শেষ করতে হবে।"
সিলেটে আবাসিক গ্যাস সংযোগ প্রদান বন্ধ করে  দেওয়ায়  প্রতিবাদে জালালাবাদ গ্যাস টিএন্ড সিস্টেমের এমডির অফিস ঘেরাও করেছে জালালাবাদ গ্যাস কন্ট্রাক্টর ওয়েলফেয়ার অ্যাসোসিয়েশন। গতকাল নগরীর মেন্দিবাগের এমডি অফিস প্রায় দুই  ঘণ্টা  ঘেরাও  করে রাখে অ্যাসোসিয়েশন। পরে অ্যাসোসিয়েশনের নেতৃবৃন্দের সঙ্গে এমডি বৈঠকে বসলে ঘেরাও তুলে নেওয়া হয়।
আগামী ৪ জুন থেকে দেশের সব জুয়েলারি দোকান অনির্দিষ্টকালের জন্য বন্ধের ঘোষণা দিয়েছে বাংলাদেশ জুয়েলারি সমিতি (বাজুস)।  ২০১৬-১৭ অর্থবছরের বাজেটে জুয়েলারি খাতে বর্তমানে আরোপিত মোট বিক্রয়ের উপর ৫ শতাংশের জায়গায় ১.৫ শতাংশ মূল্য সংযোজন কর (মূসক) নির্ধারণ করা না হলে ৪ জুন থেকে দেশের জুয়েলারি দোকানগুলো অনির্দিষ্টকালের জন্য বন্ধের হুমকি দিয়েছে বাজুস-এর নেতারা।গতকাল জাতীয় প্রেসক্লাবে এক সংবাদ সম্মেলনে বাজুস-এর নেতারা এ কর্মসূচির ঘোষণা দেয়। কর্মসূচির অংশ হিসেবে ৪ জুন থেকে দেশের জুয়েলারি দোকান অনির্দিষ্টকালের জন্য বন্ধ থাকবে। ৫ জুন কেন্দ্রীয় কর্মসূচি হিসেবে প্রেসক্লাবসহ ইউএনও ও জেলা প্রশাসকের কার্যালয়ের সামনে মানববন্ধন কর্মসূচি পালন করা হবে।
"বিশ্ব তামাকমুক্ত দিবস উপলক্ষে গতকাল রাজধানীর নর্থ সাউথ বিশ্ববিদ্যালয়ের সোশ্যাল সার্ভিস ক্লাবের উদ্যোগে সংশ্লিষ্ট বিষয়ের ওপর সেমিনারের আয়োজন করা হয়। সকালে বিশ্ববিদ্যালয় শিক্ষক-শিক্ষার্থীরা এ উপলক্ষে তামাকের বিরুদ্ধে সচেতনতা তৈরিতে র‌্যালি বের করেন। পরে বিকালে আলোচনা অনুষ্ঠানে উপস্থিত ছিলেন বিশ্ববিদ্যালয়ের অধ্যাপক আতিকুল ইসলাম। অন্যদের মধ্যে আরও ছিলেন ‘অর্থহীন’ ব্র্যান্ডের বেজিস্ট ও লিড ভোকাল সাইদুস খালেদ সুমন, নাভিদ কমেডি ক্লাবের প্রতিষ্ঠাতা নাভেদ মাহবুব, আমারি বাংলাদেশের সহ-প্রতিষ্ঠাতা আরিফ আর হোসেইন এবং মাদকদ্রব্য নিয়ন্ত্রণ অধিদফতরের এ ছাড়া সরকারি-বেসরকারি সব প্রতিষ্ঠানে চাকরিতে নিয়োগের ক্ষেত্রে অধূমপায়ীদের অগ্রাধিকার দেওয়ার দাবি জানিয়েছে ধূমপান বিরোধী স্বেচ্ছাসেবী সংগঠন ‘আমরা ধূমপান করি না-আধূনা’।"
"অবশেষে দেশের অর্থনীতির জন্য গুরুত্বপূর্ণ সিলেট-কোম্পানীগঞ্জ-ভোলাগঞ্জ সড়কের দুঃখ ঘুচছে। এটি জাতীয় মহাসড়কে উন্নীতকরণ প্রকল্পের চুক্তি স্বাক্ষর হয়েছে। গতকাল দুপুরে ঢাকার একটি হোটেলে সড়ক ও মহাসড়ক বিভাগ এবং স্পেকট্রা ইঞ্জিনিয়ার্স লিমিটেডের মধ্যে চুক্তি স্বাক্ষর হয়। এতে প্রকল্পে ব্যয় হবে ৪৪১ কোটি ৫৪ লাখ টাকা। প্রায় ৩২ কিলোমিটার দীর্ঘ এ সড়কটির সংস্কার কাজ শেষ হবে ২০১৮ সালের ফেব্রুয়ারিতে। প্রকল্পটি বাস্তবায়ন করবে সড়ক পরিবহন ও সেতু মন্ত্রণালয়। প্রকল্পের কাজ পাওয়া স্পেকট্রা ইঞ্জিনিয়ার্স লিমিটেড দুটি প্যাকেজে কাজ করবে। প্যাকেজের আওতায় যেসব কাজ হবে, তন্মধ্যে রয়েছে- সড়ক বাঁধ, রিজিট পেভমেন্ট, রক্ষাপ্রদ কাজ, কম্পেকটেড স্টোন কলাম, ফুটপাথসহ ড্রেন, টো-ওয়াল, আরসিসি রিটেইনিং ওয়াল, সড়ক বাঁধ, ফ্লেক্সিবল পেভমেন্ট নির্মাণ, ১টি সেতু ও ২টি কালভার্ট নির্মাণ প্রভৃতি। সিলেট সড়ক ও জনপথ বিভাগের নির্বাহী প্রকৌশলী শেখ মনিরুল ইসলাম জানান, গতকাল চুক্তি স্বাক্ষরিত হয়েছে। শিগগিরই কাজ শুরু হবে।অনুষ্ঠানে প্রধান অতিথি ছিলেন অর্থমন্ত্রী আবুল মাল আবদুল মুহিত, সড়ক পরিবহন ও সেতুমন্ত্রী ওবায়দুল কাদের, শিক্ষামন্ত্রী নুরুল ইসলাম নাহিদ, ইমরান আহমদ এমপি, সিলেট জেলা আওয়ামী লীগের সাধারণ সম্পাদক শফিকুর রহমান চৌধুরী প্রমুখ।"
"আঙ্গুলের ছাপ (বায়োমেট্রিক) পদ্ধতিতে সিম পুনর্নিবন্ধন কার্যক্রম গতকাল মধ্যরাত ১২টায় শেষ হয়েছে। এর ফলে এখন পর্যন্ত যেসব সিম নিবন্ধিত হয়নি সেগুলো আজ বুধবার থেকে বন্ধ হয়ে যাবে। আর বন্ধ হয়ে যাওয়া সিম চালু করতে চাইলে গ্রাহককে এখন থেকে ১৫০-২০০ টাকা গুনতে হবে। বাংলাদেশ টেলিযোগাযোগ নিয়ন্ত্রণ কমিশন (বিটিআরসি) সূত্রে জানা যায়, নির্ধারিত সময়ে সিম নিবন্ধন না করার জরিমানা হিসেবে ব্যবহারকারীদের ১৫০-২০০ টাকা দিতে হবে। তবে এ ক্ষেত্রে আগের কঠোর অবস্থান কিছুটা শিথিল করা হয়েছে। এর আগে বিটিআরসির সিদ্ধান্ত ছিল আজ থেকে বন্ধ হয়ে যাওয়া সিমগুলো আগামী দুই মাস পর্যন্ত জব্দ অবস্থায় থাকবে। অর্থাৎ দুই মাস পার হওয়ার পর নির্ধারিত সময়ে জরিমানা দিয়ে সিমটি আবার চালু করা যাবে। এমন সিদ্ধান্ত থেকে সরে এসে এবার বিটিআরসি সিদ্ধান্ত নিয়েছে গ্রাহককে দুই মাস পর্যন্ত অপেক্ষা করতে হবে না। নির্ধারিত নিয়ম অনুযায়ী নিবন্ধন সম্পন্ন করে বন্ধ হয়ে যাওয়া সিমটি আবার চালু করা যাবে। গতকাল বিটিআরসি মুঠোফোন অপারেটরদের এমন নির্দেশনা পাঠায়। বিটিআরসির হিসাব অনুযায়ী সোমবার পর্যন্ত ১০ কোটি ৪৮ লাখ ৬৫ হাজার সিম নিবন্ধিত হয়েছে। বর্তমানে চালু আছে ১৩ কোটি ১৯ লাখ সিম। এ হিসাবে ৭৯ শতাংশ সিম বায়োমেট্রিক পদ্ধতিতে নিবন্ধিত হয়েছে।এদিকে সিম পুনর্নিবন্ধনের সময় আরও এক মাস বাড়ানোর দাবি জানিয়েছেন জনস্বার্থ রক্ষা জাতীয় কমিটির আহ্বায়ক আমিনুল ইসলাম বুলু।"
"বাংলাদেশ ছাত্রলীগের ঢাকা মহানগর দক্ষিণের পূর্ণাঙ্গ কমিটি ঘোষণা করা হয়েছে। একই সঙ্গে মহানগর দক্ষিণের আরও ১০টি থানার আংশিক কমিটি ঘোষণা করা হয়। এগুলো হচ্ছে- রমনা, রামপুরা, শাজাহানপুর, মতিঝিল, সিদ্ধেশ্বরী বিশ্ববিদ্যালয় কলেজ, বংশাল, ওয়ারী, গেণ্ডারিয়া, যাত্রাবাড়ী, লালবাগ থানা। সোমবার রাতে এই কমিটির অনুমোদন দেন বলে মহানগর দক্ষিণ ছাত্রলীগের সভাপতি বায়েজিদ আহমেদ খান জানিয়েছেন।"
"রাজধানীর উত্তরা থেকে শুল্ক ফাঁকির অভিযোগে গতকাল আরেকটি বিলাসবহুল ল্যান্ড রোভার গাড়ি আটক করেছে শুল্ক গোয়েন্দা ও তদন্ত অধিদফতর কর্তৃপক্ষ। গোপন সংবাদের ভিত্তিতে গতকাল বেলা ১২টার দিকে গাড়িটি উত্তরার ৯ নম্বর সেক্টরের মাইলস্টোন স্কুলের সামনে পার্কিং অবস্থায় জব্দ করে গোয়েন্দারা।শুল্ক গোয়েন্দা সূত্র জানায়, গাড়িটির সর্বশেষ মালিক গাজীপুরের ব্যবসায়ী কামরুজ্জামান। আগের মালিক ছিলেন বাংলাদেশ বিমানের এয়ারবাসের একজন ক্যাপ্টেন। ২০১৫ সালে তাকওয়া অটো ওয়ার্কশপের নামে গাড়িটি রেজিস্ট্রেশন হয়।"
"আগামী বছর থেকে অষ্টম শ্রেণির পাঠ শেষে প্রাথমিক সমাপনী পরীক্ষা নেওয়া হবে। প্রাথমিক শিক্ষা অষ্টম শ্রেণি পর্যন্ত করার পর এ সিদ্ধান্ত নিয়েছে প্রাথমিক ও গণশিক্ষা মন্ত্রণালয়। জানা গেছে, এ সিদ্ধান্ত এখন আনুষ্ঠানিকভাবে অনুমোদনের জন্য সরকারের কাছে পাঠানো হবে। হাতে সময় কম থাকায় শেষবারের মতো এ বছর পঞ্চম শ্রেণি শেষে প্রাথমিক সমাপনী এবং অষ্টম শ্রেণি শেষে জেএসসি ও জেডিসি পরীক্ষা নেওয়া হবে। ২০০৯ সাল থেকে পঞ্চম শ্রেণিতে প্রাথমিক শিক্ষা সমাপনী পরীক্ষা শুরু হয়েছিল। মন্ত্রণালয় সূত্র জানায়, এতদিন প্রাথমিক শিক্ষা অধিদফতরের মাধ্যমে প্রাথমিক শিক্ষা সমাপনী পরীক্ষা  অনুষ্ঠিত হলেও আগামী বছর থেকে অষ্টম শ্রেণি শেষে প্রাথমিক শিক্ষা সমাপনী নেওয়া হবে শিক্ষা বোর্ডগুলোর অধীনে।"
"ইসলামী আন্দোলন বাংলাদেশের আমির মুফতি মুহাম্মদ রেজাউল করীম পীর চরমোনাই বলেছেন, আত্মমর্যাদাশীল একটি স্বাধীন দেশ হিসেবে বাংলাদেশের একটি জাতীয় শিক্ষানীতি অবশ্যই প্রয়োজন। সেই শিক্ষানীতি হতে হবে এ দেশের মানুষের নিজস্ব ঐতিহ্য, ধর্ম এবং সংস্কৃতির পটভূমিকে সামনে রেখে। তিনি বলেন, বিতর্কিত শিক্ষানীতি, শিক্ষাআইন ও ইমান বিধ্বংসী সিলেবাস বাতিলের দাবিতে আজ থেকে পূর্বঘোষিত প্রচারপত্র বিলি ও গণস্বাক্ষর অভিযান শুরু হবে। গতকাল এক বিবৃতিতে পীর চরমোনাই আরও বলেন, শিক্ষাআইন এবং পাঠ্যসূচির মাধ্যমে মুসলমানিত্ব ধ্বংস করে হিন্দুত্ববাদ  প্রতিষ্ঠার স্বপ্ন পূরণ করতে দেবে না মুসলমানরা।"
বরিশাল পলিটেকনিট ইনস্টিটিউট ছাত্রলীগের সাবেক সাংগঠনিক সম্পাদক রেজাউল ইসলাম রেজা হত্যার প্রতিবাদ ও হত্যাকারীদের গ্রেফতার দাবিতে বরিশাল বিশ্ববিদ্যালয়ে বিক্ষোভ মিছিল করেছে ছাত্রলীগ। গতকাল বেলা সাড়ে ১২টায় বিশ্ববিদ্যালয়ের কর্ণকাঠির প্রধান ক্যাম্পাস থেকে ছাত্রলীগের ব্যানারে একটি বিক্ষোভ মিছিল বের হয়ে পটুয়াখালী-ঢাকা মহাসড়ক প্রদক্ষিণ করে প্রশাসনিক ভবনের সামনে গিয়ে শেষ হয়। মিছিল থেকে ছাত্রলীগ নেতা রেজা হত্যার বিচারের দাবিতে বিভিন্ন স্লোগান দেওয়া হয়।
"সিলেটে জেলা আওয়ামী লীগের শীর্ষ নেতাদের নিষ্ক্রিয়তায় ইউনিয়ন পরিষদ নির্বাচনে আশানুরূপ ফল ঘরে তুলতে পারেনি ক্ষমতাসীন দলটি। সর্বশেষ শনিবার পঞ্চম ধাপের ইউপি নির্বাচনেও ভালো করতে পারেনি আওয়ামী লীগ। দুই উপজেলার ১৪ ইউনিয়নের মধ্যে মাত্র ৫টিতে জয় পেয়েছে দলটি। পাঁচ ধাপের ইউপি নির্বাচনে সিলেটে আওয়ামী লীগ যতটা সফলতা পেয়েছে তার পেছনে জেলা আওয়ামী লীগের সাধারণ সম্পাদক শফিকুর রহমান চৌধুরীর অবদানকে বড় করে দেখছেন দলের নেতা-কর্মীরা। শফিক চৌধুরীর মতো বাকি নেতারা নির্বাচনী মাঠে সক্রিয় থাকলে এ জেলায় ইউপি নির্বাচনের ফল আওয়ামী লীগের অনুকূলেই থাকত বলে মনে করছেন তারা।গত শনিবার সিলেটের বালাগঞ্জ উপজেলার ৬ ও ওসমানীনগরের ৮ ইউনিয়ন পরিষদের নির্বাচন অনুষ্ঠিত হয়। এ ১৪টি ইউনিয়নে আওয়ামী লীগ মনোনীত প্রার্থীরা জয়ী হয়েছেন ৫টিতে, বিএনপি ৫টিতে, আওয়ামী লীগের বিদ্রোহীরা জয়ী হয়েছেন ৩টিতে। অন্য ইউপিতে বিএনপির এক বিদ্রোহী জয়ী হয়েছেন। পাঁচ ধাপের ইউপি নির্বাচন মিলিয়ে সিলেটে ৭৪টি ইউনিয়নের মধ্যে মাত্র ২৪টিতে বিজয়ী হয়েছেন আওয়ামী লীগ মনোনীত প্রার্থীরা। অন্যদিকে ২১টি ইউপিতে বিএনপি প্রার্থীরা জয়ী হয়েছেন। বাকি ২৯টি ইউনিয়নের মধ্যে দু-একটি ছাড়া সব কটিতেই আওয়ামী লীগের বিদ্রোহীরা জয়ী হয়েছেন। সংশ্লিষ্টরা বলছেন, যেসব ইউপিতে আওয়ামী লীগ জয়ী হয়েছে সেগুলোয় সাফল্যের পেছনে জেলা আওয়ামী লীগের সাধারণ সম্পাদক শফিকুর রহমান চৌধুরীর ভূমিকাই সবচেয়ে বেশি। অন্যদিকে জেলা আওয়ামী লীগের ভারপ্রাপ্ত সভাপতি লুত্ফুর রহমান বার্ধক্যের কারণে ইউপি নির্বাচনের প্রচারণায় ছিলেন নিষ্ক্রিয়। দলটির জেলার সহ-সভাপতি আশফাক আহমদ প্রথম ধাপে নিজের এলাকা সদর উপজেলার ৮টি ইউপি নির্বাচনে সক্রিয় ছিলেন। আরেক সহ-সভাপতি মাসুক উদ্দিন আহমদও নিজের এলাকা জকিগঞ্জ ও কানাইঘাট উপজেলার ইউপিগুলোয় সক্রিয় ছিলেন। কিন্তু এ দুই সহ-সভাপতিকে নিজেদের এলাকার বাইরে কোথাও খুব বেশি প্রচারণায় দেখা যাচ্ছে না। অভিযোগ রয়েছে, সিলেটের বেশির ভাগ ইউনিয়নে দলীয় বিদ্রোহী প্রার্থীদের মদদ দিয়েছেন জেলা আওয়ামী লীগের কয়েকজন নেতা। নেতাদের গোপন মদদের কারণে দলীয় প্রার্থীর ভরাডুবি ঘটেছে।"
প্রধানমন্ত্রী শেখ হাসিনা আগামী ৩ জুন শুক্রবার চার দিনের সরকারি সফরে সৌদি আরব যাচ্ছেন। সফরকালে সৌদি বাদশাহসহ দেশটির শীর্ষ নেতা ও ব্যবসায়ীদের সঙ্গে বৈঠক করবেন তিনি। গত বছরের শুরুতে দায়িত্ব নেওয়া বাদশাহ সালমান বিন আবদুল আজিজ আল সৌদের আমন্ত্রণে এই সফরে যাচ্ছেন প্রধানমন্ত্রী। এবারের সফরে তিন চুক্তিসহ একটি সমঝোতা স্মারক স্বাক্ষরিত হবে। রমজান সামনে রেখে এবারের সফরে প্রধানমন্ত্রী এবং তার সফরসঙ্গীদের অনেকে পবিত্র ওমরাহ পালন করতে পারেন।

১২ জন চালক-হেলপারকে আটকের প্রতিবাদে চট্টগ্রাম বন্দর অভ্যন্তরে কর্মবিরতিতে গেছেন প্রাইম মোভার ও টেইলর শ্রমিকরা। তাদের বাধায় বন্দরের গেটগুলো বন্ধ রয়েছে। ফলে অচল হয়ে পড়েছে বন্দরের পণ্য খালাস প্রক্রিয়া। গতকাল দুপুরে চট্টগ্রাম বন্দরের দুই নম্বর গেটের সামনের সড়কে অবৈধভাবে পার্কিং করায় ১২ জন চালক-হেলপারকে আটক করেন বন্দরের নির্বাহী ম্যাজিস্ট্রেট রোকেয়া পারভীন।
জিয়া চ্যারিটেবল ট্রাস্ট দুর্নীতি মামলার কার্যক্রম স্থগিত চেয়ে দুটি আবেদন খারিজ করে হাইকোর্টের দেওয়া আদেশের বিরুদ্ধে লিভ টু আপিল (আপিলের অনুমতি চেয়ে আবেদন) করেছেন বিএনপি চেয়ারপারসন খালেদা জিয়া। গতকাল আপিল বিভাগের সংশ্লিষ্ট শাখায় এ আবেদন করেন খালেদার আইনজীবী রাগিব রউফ চৌধুরী।চ্যারিটেবল ট্রাস্ট দুর্নীতি মামলায় তদন্ত কর্মকর্তাকে পুনরায় জেরা করা ও মামলার তদন্ত নথি আসামি পক্ষকে দেখানোর আবেদন নিম্ন আদালতে খারিজের বিরুদ্ধে ১৮ এপ্রিল হাইকোর্টে খালেদা জিয়া রিভিশন পিটিশন দাখিল করেন। বিষয়টির নিষ্পত্তি না হওয়া পর্যন্ত নিম্ন আদালতে এ মামলার কার্যক্রমের ওপর হাইকোর্টে স্থগিতাদেশ চাওয়া হয়। তবে শুনানি শেষে ১৫ মে সেই আবেদন হাইকোর্ট খারিজ করে দেন।
সোনাগাজী উপজেলার চরদরবেশ ইউনিয়ন পরিষদের বিএনপির চেয়ারম্যান প্রার্থী ও বর্তমান চেয়ারম্যান আবুল কালাম আজাদকে আটক করেছেন র‌্যাব সদস্যরা। বৃহস্পতিবার রাতে ফেনী শহরের শহিদ শহিদুল্লাহ কায়সার সড়ক থেকে তাকে আটক করা হয়। আজাদ সোনাগাজী উপজেলা বিএনপির সহসভাপতি ও ইউনিয়ন বিএনপির সভাপতি। তাকে অস্ত্রসহ আটক করা হয় বলে জানায় র‌্যাব।
"বরিশালের বাকেরগঞ্জের কলসকাঠি বাজারসংলগ্ন গোডাউন ব্রিজ বলগেটের ধাক্কায় পড়েছে। গতকাল দুপুরে ব্রিজটি ভেঙে বলগেটের ওপর পড়ে যাওয়ায় ওই খাল দিয়ে সব ধরনের নৌযান চলাচল বন্ধ রয়েছে। এ ছাড়া ব্রিজ ভেঙে পড়ায় খালের দুই প্রান্তের কবাই ও নলুয়ার হাজার হাজার মানুষের চলাচলে চরম দুর্ভোগের সৃষ্টি হয়েছে। বাকেরগঞ্জ থানার ওসি মো. আজিজুর রহমান জানান, এ ঘটনায় কোনো হতাহতের ঘটনা না ঘটলেও দুর্ঘটনা কবলিত বলগেটটি পুলিশ আটক করেছে। কলসকাঠি ইউনিয়ন পরিষদের চেয়ারম্যান আবদুর রাজ্জাক মনু তালুকদার জানান, গোডাউন ব্রিজ নামে পরিচিত জনগুরুত্বপূর্ণ এই ব্রিজটি ভেঙে পড়ায় বাকেরগঞ্জের পূর্ব এবং পশ্চিম অংশের মানুষের চলাচলে সমস্যার সৃষ্টি হয়েছে।"
"সাভারে আওয়ামী লীগ প্রার্থী সাহাবুদ্দিন মাদবরের ক্যাম্প ভাঙচুর ও একটি মোটরসাইকেলে আগুন দিয়েছে দুর্বৃত্তরা। শুক্রবার বিকালে আশুলিয়া ইউনিয়নের চানগাঁও এলাকার ইয়াসিনবাগ গ্রামে এ ঘটনা ঘটে। স্থানীয়রা জানান, আওয়ামী লীগের চেয়ারম্যান প্রার্থী সাহাবুদ্দিন মাদবরের নির্বাচনী ক্যাম্পের সামনে রাখা একটি মোটরসাইকেলে আগুন ধরিয়ে দেয় দুর্বৃত্তরা। এ সময় তারা ওই ক্যাম্পের ভেতরে ভাঙচুর করে। সাহাবুদ্দিন মাদবরের অভিযোগ— বিদ্রোহী প্রার্থী হেলাল মাদবরের লোকজন তার নির্বাচনী ক্যাম্প ভাঙচুর করেছে। তবে বিদ্রোহী চেয়ারম্যান প্রার্থী হেলাল মাদবর বলেন, নিশ্চিত পরাজয় জেনে তিনি (শাহাবুদ্দিন) নিজের লোকজনকে দিয়ে অফিস ভাঙচুর ও মোটরসাইকেলে আগুন ধরিয়েছেন।"
"সদর উপজেলার তুলারামপুরে ফল কেনাবেচা কেন্দ  করে কৃষক মুসা মোল্যাকে কুপিয়ে হত্যা করেছে দুর্বৃত্তরা। মুসা তুলারামপর গ্রামের সাহিদ মোল্যার ছেলে। গতকাল বিকালে তুলারামপুর বাজারে এ ঘটনা ঘটে। এ সময় ফল ব্যবসায়ী তুহিন গুরুতর আহত হন। তুহিন একই এলাকার আহাদ মোল্যার ছেলে। স্থানীয়রা জানান, তুলারামপুর বাজারে তুহিন মোল্যার ফলের দোকানে একই এলাকার অপি ফল কিনতে যান। এ সময় তুহিন তার কাছে ফল বিক্রি করবেন না বলে জানায়। অপি তার পিতা হিরোককে জানালে তিনি ধারালো ছুরি নিয়ে কেন ফল বিক্রি করেনি বলেই তুহিনের উপর হামলা চালায়। পাশে দাড়িয়ে থাকা মুসা মোল্যা ঠেকাতে গেলে তাকেও কুপিয়ে জখম করে। স্থানীয়রা তাদের সদর হাসাপাতলে নিলে চিকিৎসক মুসাকে মৃত ঘোষণা করেন। ঘটনার পর থেকে হিরোক পালাতক। বগুড়ায় বৃদ্ধা : নিজস্ব প্রতিবেদক-বগুড়া জানান, শাজাহানপুরে তুচ্ছ ঘটনায় কোহিনুর নামে এক বৃদ্ধা খুন হয়েছেন। উপজেলার ফুলদীঘি উত্তরপাড়ায় গতকাল এই ঘটনা ঘটে। কোহিনুর বগুড়া সদরের পারতেখুর গ্রামের লয়া মিয়ার স্ত্রী। শাজাহানপুরের ফুলদীঘি এলাকায় বাস করতেন। এ ঘটনায় নিহতের ভাই আব্দুল মান্নান থানায় হত্যামামলা করেছেন।"
"৬ষ্ঠ ধাপের নির্বাচনে সুষ্ঠু পরিবেশ না থাকার অভিযোগে ঝিনাইদহের শৈলকুপা উপজেলার আবাইপুর ইউনিয়নে আওয়ামী লীগ মনোনীত  চেয়ারম্যান প্রার্থী মুক্তার আহমেদ মৃধা নির্বাচন বর্জন করেছেন। গতকাল সকালে শৈলকুপা  প্রেসক্লাবে তিনি এক সংবাদ সম্মেলন করে এ  ঘোষণা দেন। তিনি পুলিশের বিরুদ্ধে পক্ষপাতিত্ব, স্বতন্ত্র প্রার্থীর হামলা-মামলায় নিজেকে নিরাপত্তাহীন ও ভোটের সুষ্ঠু পরিবেশ নেই বলে উল্লেখ করেন। তিনি আরও অভিযোগ করেন দলীয় প্রার্থী হলেও ঝিনাইদহ জেলা ও উপজেলা আওয়ামী লীগের নেতা-কর্মীরা তার নির্বাচনী কাজে সহযোগিতা করেনি।"
"রাজশাহীর পবা উপজেলার হড়গ্রাম ইউনিয়ন পরিষদ (ইউপি) নির্বাচনে ভোট কিনতে টাকা দেওয়ার অভিযোগে এক জামায়াত নেতাকে আটক করেছেন এলাকাবাসী। পরে তাকে পুলিশে সোপর্দ করা হয়। আটক জামায়াত নেতার নাম দেলোয়ার হোসাইন (৪৫)। কাশিয়াডাঙা উচ্চ বালিকা বিদ্যালয়ের ইসলাম শিক্ষা বিষয়ের শিক্ষকও তিনি। রাজপাড়া থানার অফিসার ইনচার্জ (ওসি) মাহমুদুর রহমান জানান, নির্বাচনে অবৈধ টাকা দেওয়ার অভিযোগে তার বিরুদ্ধে থানায় মামলা হয়েছে। তার কাছে থাকা নগদ টাকা, জামায়াত প্রার্থীর লিফলেট ও জামায়াতের দলীয় একটি মোটরসাইকেল আলামত হিসেবে জব্দ করা হয়েছে। হড়গ্রাম ইউনিয়নে আজ ভোটগ্রহণ।"
"পায়রা নদীতে ফের ভাঙন শুরু হয়েছে। সিসি ব্লক সরে যাওয়াতে ভয়াবহ ভাঙনের মুখে বরগুনার আমতলী পৌর শহর। পাউবো ও ঠিকাদারী প্রতিষ্ঠানের দীর্ঘসূত্রতার কারণে মেরামতের কাজ এখন হিমাগারে। ১৯৯৮ সালে পৌর শহরকে পায়রা নদীর ভাঙনের হাত থেকে রক্ষায় ফেরিঘাট থেকে পাউবোর অফিস পর্যন্ত ১ কিলোমিটার শহর রক্ষা বাঁধ নির্মাণ করা হয়। সিডর আইলা, মহাসেন ও রোয়ানু ঘূর্ণিঝড়ে ব্লকের ব্যাপক ক্ষতি হয়েছে।"
"সিরাজগঞ্জ জেলার প্রথম প্রকাশিত পত্রিকা ‘দৈনিক কলম সৈনিকের ২৫ বছর পূর্তি উৎসব পালন করা হয়েছে। এ উপলক্ষে বিকালে ভাসানী মিলনায়তনে সুধী সমাবেশ, গুণীজন পদক প্রদান ও সাংস্কৃতিক অনুষ্ঠানের আয়োজন করা হয়। কলম সৈনিক পত্রিকার সম্পাদক আবদুল হামিদের সভাপতিত্বে সমাবেশে বক্তব্য দেন, সংসদ সদস্য অধ্যাপক ডা. হাবিবে মিল্লাত মুন্না, উল্লাপাড়া পৌরসভার মেয়র নজরুল ইসলাম ও অতিরিক্ত পুলিশ সুপার জিয়াউল আহসান, প্রেসক্লাবের সাধারণ সম্পাদক ফজল-এ-খোদা লিটন ও সাংবাদিক আবদুল কুদ্দুস প্রমুখ। অনুষ্ঠানে মুক্তিযোদ্ধা, সমাজসেবা, শিক্ষা, সাংবাদিকতা, চিকিৎসা, ব্যবসা, প্রকৌশল, উন্নয়ন সাহিত্য, সংগীত ও নাটকে বিশেষ অবদান রাখায় ২৫ জনকে গুণীজন পদক দেওয়া হয়। আলোচনা শেষে সাংস্কৃতিক অনুষ্ঠানে গান পরিবেশন করা হয়। এর আগে সকালে শহরের বাজার স্টেশন মুক্তির সোপান চত্বর থেকে একটি বর্ণাঢ্য র‌্যালি বের করা হয়।—সিরাজগঞ্জ প্রতিনিধিকক্সবাজারের টেকনাফে ১৯ হাজার ৮৮৫ পিস ইয়াবা উদ্ধার করা হয়েছে। জড়িত অভিযোগে আবদুর রহমান পেডান (৩৫)  নামে একজনকে আটক করেছে বর্ডার গার্ড  বাংলাদেশ (বিজিবি)। উদ্ধার ইয়াবাসহ আটক যুবককে থানায় হস্তান্তর করে মাদক আইনে মামলা করা হয়েছে বলে জানিয়েছেন ২ বর্ডার গার্ড ব্যাটালিয়ন অধিনায়ক লে. কর্নেল আবু জার আল জাহিদ।—টেকনাফ প্রতিনিধিনিরাপদ মৎস্য চাষ ও রপ্তানির ওপর সি ফুড হ্যাজার্ড অ্যানালাইসিস ক্রিটিক্যাল কন্ট্রোল পয়েন্ট হ্যাচাপ বিষয় তিন দিনের প্রশিক্ষক-প্রশিক্ষণ গতকাল শেষ হয়েছে। খুলনার স্থানীয় একটি বেসরকারি সংস্থার হলে বাণিজ্য মন্ত্রণালয়, বিএসএফএফ ও ইউনিভার্সিটি মেরিল্যান্ডের যৌথ আয়োজনে এই প্রশিক্ষণ কর্মশালা অনুষ্ঠিত হয়। বাংলাদেশ শ্রিমস অ্যান্ড ফিশ ফাউন্ডেশন (বিএসএফএফ) চেয়ারম্যান সৈয়দ মাহমুদুল হকের সভাপতিত্বে সমাপনী অনুষ্ঠানে বক্তৃতা করেন, বাণিজ্য মন্ত্রণালয়ের অতিরিক্ত সচিব শওকত আলী ওয়ারেসী, বিইজিপি প্রকল্প পরিচালক ও যুগ্ম সচিব আহসান আবদুল্লাহ, মেরিল্যান্ড ইউনিভার্সিটির অধ্যাপক মাইক, সহযোগী অধ্যাপক ক্রিস্টিনা, মত্স্য অধিদফতরের আবদুর রাশেদ। প্রশিক্ষণে মত্স্য চাষি প্রসেসিং প্লান্টের মালিকসহ বিভিন্ন পর্যায়ের ২৫ জন অংশ গ্রহণ করে।—নিজস্ব প্রতিবেদক, খুলনাবৃহস্পতিবার দিবাগত রাতে ভাঙ্গা উপজেলার ৭টি বাড়িতে ডাকাতির ঘটনা ঘটেছে। সাউতিকান্দা, বামনকান্দা, পাইককান্দি, মালিগ্রামে এসব ডাকাতি হয়। ডাকাতরা প্রত্যেকটি বাড়িতেই ঘরের গ্রিল কেটে ভিতরে ঢুকে বাড়ির লোকদের জিম্মি করে ডাকাতি করে। —ভাঙ্গা প্রতিনিধি"
"মুক্তিযোদ্ধা মো. শাহজাহান মিয়ার বয়স ৭০। এই বয়সে মুক্তিযোদ্ধা সনদের জন্য ছুটাছুটি করতে গিয়ে তার ধারণা জন্মেছে, মুক্তিযুদ্ধে অংশ নিয়ে দেশ স্বাধীন করার চেয়েও যেন অনেক কঠিন কাজ এখন তার সনদ জোগাড় করা।১৯৯৮ সালে মুক্তিযোদ্ধাদের নাম গেজেটভুক্ত হওয়ার সময় তিনি দেশের বাইরে থাকায় গেজেটভুক্ত হতে পারেননি। পরবর্তীতে ২০০৯ সালের জুলাই মাসের ১৯ তারিখ নাম গেজেটভুক্ত করতে আবেদন করেন। এরপর বাংলাদেশ মুক্তিযোদ্ধা সংসদ থেকে নাম যাচাই-বাছাই করে মাদারীপুরে পাঠানো হয়। জামুকা কর্তৃক প্রেরিত তালিকায় তার নাম ছিল। গেজেটভুক্তকরণ ও সাময়িক সনদ প্রদানের জন্য গত ২৯ এপ্রিল ২০১৪ তারিখে মুক্তিযুদ্ধে অংশগ্রহণের স্বপক্ষের কাগজপত্র ও সহযোদ্ধা কর্তৃক প্রদত্ত প্রত্যয়নপত্রের মূল কপিসহ তৎকালীন উপজেলা নির্বাহী অফিসারের কার্যালয় উপস্থিত থাকার জন্য বলা হয়। যথাসময় উপস্থিত থাকলেও তিনি সনদ পাননি। এরপর আর কোনো অগ্রগতি নেই কাজের। সনদের জন্য ছোটাছুটি করে তিনি এখন ক্লান্ত এবং হতাশ।"
"যেহেতু থানায় মামলা নিতে হলে স্থানীয় সরকার দলীয় এমপির অনুমতি নিতে হয়। সেহেতু সরকার দলের এমপিরা এখন থানার ওসির দায়িত্ব পালন করছেন। এ থেকে সাধারণ মানুষ ন্যায্য বিচার থেকে বঞ্চিত হচ্ছেন বলে মন্তব্য করেছেন জেলা বিএনপির সভাপতি অ্যাড. তৈমূর আলম খন্দকার। শুক্রবার বিকালে নারায়নগঞ্জের রূপগঞ্জ উপজেলার রূপসী খন্দকার বাড়িতে উপজেলা  বিএনপির উদ্যোগে জিয়াউর রহমানের ৩৫তম মৃত্যুবার্ষিকীতে আলোচনা সভায় প্রধান অতিথির বক্তব্যে এসব কথা বলেন তিনি।  আলোচনা সভায় সভাপতিত্ব করেন যুবদল সভাপতি মোশারফ হোসেন। অন্যান্যের মধ্যে উপস্থিত ছিলেন— জেলা ছাত্রদলের যুগ্ম আহ্বায়ক মাহাবুবুর রহমান, রূপগঞ্জ থানা বিএনপির সহ-সভাপতি হাসান আলী, কেন্দ ীয় ওলামা দলের সহ-সভাপতি মুন্সি শামসুর রহমান খান বেনু, থানা যুবদলের সাংগঠনিক সম্পাদক রাজু হাসান আলেক, থানা কৃষকদলের সভাপতি মুহাম্মদ আলী ভুইয়া, থানা যুবদলের সাবেক সভাপতি আলাউদ্দিন, কাঞ্চন পৌর ছাত্রদলের সভাপতি তারিকুল ইসলাম, বিএনপি নেতা আলাল খন্দকার প্রমুখ। সভা শেষে দোয়া মাহফিল ও দুস্থদের  হাতে রান্না করা খাবার তুলে দেওয়া হয়। "
"আজ নারায়ণগঞ্জের বন্দরের ৫টি ইউনিয়নে নির্বাচন। ৫৪টি কেন্দ্রের সবই ঝুঁকিপূর্ণ বলে জানিয়েছেন বন্দর উপজেলা নির্বাহী কর্মকর্তা মৌসুমী হাবিব। এর মধ্যে ২৫টি অধিকতর ঝুঁকিপূর্ণ। নির্বাচন কমিশন সচিবালয়ের নির্দেশনা অনুসারে বন্দর উপজেলা নির্বাহী কর্মকর্তা মোসা. মৌসুমী হাবিবকে আহ্বায়ক করে ৭ সদস্যবিশিষ্ট আইনশৃংখলা সমন্বয় সেল গঠন করা হয়েছে। বৃহস্পতিবার সমন্বয় সেলের সভা  হয়। মৌসুমী হাবিবের সভাপতিত্বে সভায় বক্তব্য রাখেন, র‌্যাব ১১র’ অধিননায়ক লেফটেনেন্ট কর্নেল গোলজার হোসেন, সহকারি কমিশনার (ভূমি) হোসনেয়ারা বেগম, বন্দর থানার ভারপ্রাপ্ত কর্মকর্তা আবুল কালাম, রিটার্নিং অফিসার সুমন মিয়া, উপজেলা কৃষিকর্মকর্তা ও রিটার্নিং অফিসার মোস্তফা এমরান হোসেন ও উপজেলা আনসার ও ভিডিপি কর্মকর্তা। ৫টি ইউনিয়নে চেয়ারম্যান পদে ২৮ প্রার্থী প্রতিদ্বন্দ্বিতা করছেন। কলাগাছিয়া ইউনিয়নে আওয়ামী লীগের জাহাঙ্গীর আলম, জাতীয় পার্টির (বর্তমান চেয়ারম্যান) দেলোয়ার হোসেন প্রধান, বিএনপির মহিউদ্দিন শিশির। বন্দর ইউনিয়নে আওয়ামী লীগ প্রার্থী রফিকুল ইসলাম, বিএনপির পারভেজ খান, জাতীয় পার্টির প্রার্থী এহসান উদ্দিন আহমেদ। মদনপুর ইউনিয়নে আওয়ামী লীগের প্রার্থী আবদুস সালাম, আওয়ামী লীগের বিদ্রোহী আশরাফুল আলম ভূইয়া, বিএনপির মাজহারুল ইসলাম ভুইয়া হিরণ। ধামগড় ইউনিয়নে আওয়ামী লীগ প্রার্থী মাসুম আহম্মেদ, আওয়ামী লীগের বিদ্রোহী আলমাস ভুইয়া, জাতীয় পার্টির প্রার্থী কামাল, বিএনপির প্রার্থী মাসুদ রানা। মুছাপুর ইউনিয়নে আবদুল কাদির ডিলার নৌকা, মাকসুদ হোসেন লাঙল প্রতীকে নির্বাচন করছেন।"
"দিনাজপুরের পার্বতীপুরে সরকারি ধান সংগ্রহে সাধারণ কৃষকদের তালিকা প্রণয়নে ব্যাপক অনিয়ম হয়েছে। এমন অভিযোগ এনে ভুক্তভোগীদের পক্ষে উপজেলা নির্বাহী কর্মকর্তা ও খাদ্য নিয়ন্ত্রক কর্মকর্তা বরাবর লিখিত দিয়েছেন মমিনপুর ইউনিয়ন আওয়ামী লীগের সাধারণ সম্পাদক ফারুকুজ্জামান শাহ। উপজেলা কৃষি কর্মকর্তার ভাষ্য তিনি এ ব্যাপারে কিছুই জানেন না। অভিযোগে উল্লেখ রয়েছে, স্থানীয় নেতা ও সংশ্লিষ্ট খাদ্য গুদামের কিছু দালালের অপতত্পরতায় ধান সংগ্রহের জন্য তালিকায় সাধারণ কৃষকের নাম দেওয়া হয়নি। তারা বিশেষ বরাদ্দের তালিকা থেকে বঞ্চিত হয়ে গুদামে ধান দিতে পারছেন না। এ ব্যাপারে মমিনপুর ইউপির দায়িত্বরত উপসহকারী কৃষি কর্মকর্তা আব্দুস সালাম বলেন— সঠিকভাবে কৃষকদের নামের তালিকা দেওয়া হয়েছে। তবে গত রবিবার মুঠোফোনে একই ইউনিয়নে অপর উপসহকারী কৃষি কর্মকর্তা আলতাফুর রহমান জানান— স্থানীয় নেতা ও দালালদের চাপে কৃষক বাদ দিয়ে তালিকায় তাদের নাম দেওয়া হয়েছে।"
"বিকাল ৪টা ২০ মিনিট। সংসদ ভবনের ছয়তলার সাংবাদিক লাউঞ্জে এলেন রাষ্ট্রপতি মোহাম্মদ আবদুল হামিদ। তখন সংসদে অর্থমন্ত্রীর বাজেট বক্তৃতা চলছিল। হঠাৎ করেই তিনি এসে খোঁজখবর নেন সাংবাদিকদের। উপস্থিত সাংবাদিকদের কাছে জানতে চান সবাই কেমন আছে? কোনো সমস্যা রয়েছে কিনা? সংসদে এলেই তিনি ন্যূনতম কোনো প্রটোকল বা আনুষ্ঠানিকতা ছাড়াই চলে   আসেন সাংবাদিকদের কাছে। সাংবাদিকদের সঙ্গে আন্তরিক আলাপচারিতায় রাষ্ট্রপতি আবদুল হামিদ বলেন, আমি এখনো এনালগ। নিজের মোবাইল ফোনটা যে এনালগ পকেট থেকে বের করে তাও দেখান তিনি। বলেন, টাচ ফোন ব্যবহার করতে পারি না, একটা টিপলে অন্যটা চলে আসে। তিনি আরও বলেন, ডেবিট কার্ড, ক্রেডিট কার্ড এগুলো বুঝতেই পারি না। এগুলো এখনো আমার কাছে ‘আন নোয়িং’ (অপরিচিত)। আমি টাকা তুলি চেকের মাধ্যমে। তিনি সড়ক দুর্ঘটনার শিকার সাংবাদিক নিখিল ভদ্রের সঙ্গে হাত মিলিয়ে বলেন, লাঠি ছাড়াই হাঁটতে হবে। স্পিকার থাকাকালে সাংবাদিকদের সমস্যা-সংকটে তিনি সব সময় পাশে থাকতেন। এখনো তেমনটিই আছেন। কুশলাদি বিনিময় করার সময় একজন সাংবাদিক তার জীবনী লেখার কথা জানতে চাইলে রাষ্ট্রপতি বলেন, ‘আমার আগে জিল্লুুর সাহেব (মরহুম রাষ্ট্রপতি জিল্লুর রহমান) জীবনী লেখা শেষ করতে পারেন নাই, মারা গেছেন। আমি শুরু করেছি, মরার আগে শেষ করতে পারব কিনা জানি না।’"
"বাংলাদেশ পোশাক প্রস্তুত ও রপ্তানিকারক সমিতির বিজিএমইএ ভবন ভাঙতে হাইকোর্টের দেওয়া নির্দেশ বহাল রেখেছে সুপ্রিমকোর্টের আপিল বিভাগ। জমির মালিকানা না থাকা এবং জলাধার আইন লঙ্ঘন করে রাজধানীর হাতিরঝিলের দৃষ্টিনন্দন প্রকল্প এলাকায় নির্মিত বিজিএমইএ ভবনটি ভাঙতে পাঁচ বছর আগে নির্দেশ দেয় হাইকোর্ট। ওই রায়ের পর বিজিএমইএ ভবন কর্তৃপক্ষ লিভ টু আপিল করে। আপিলের সেই আবেদন খারিজ করে গতকাল প্রধান বিচারপতি সুরেন্দ্র কুমার সিনহার নেতৃত্বে আপিল বিভাগের চার বিচারপতির বেঞ্চ এ রায় দেয়। এর ফলে এই ভবনটি ভাঙতে আইনগত আর কোনো বাধা থাকল না। প্রায় দুই দশক আগে বেগুনবাড়ী খালের ওপর নির্মাণ করা হয় ১৬ তলাবিশিষ্ট বিজিএমইএ ভবন। আপিল বিভাগের রায়ের পর এই মামলায় হাইকোর্টের অ্যামিকাস কিউরি মনজিল মোরসেদ সাংবাদিকদের বলেন, এই ভবনের কারণে হাতিরঝিল প্রকল্পের সৌন্দর্য নষ্ট হচ্ছে। আপিল বিভাগের রায়ের পর এই ভবনটি এখন ভাঙতে হবে। অপরদিকে বিজিএমইএর আইনজীবী ব্যারিস্টার রফিক-উল হক রায়ের পর বলেন, হাইকোর্ট বলেছিল বিজিএমইএ ভবনটা ভেঙে দিতে হবে। অ্যাপিলেট ডিভিশন সেটা কনফার্ম করেছে। তার মানে বিল্ডিংটা ভেঙে দিতে হবে। আমি ব্যক্তিগতভাবে মনে করি এই বিল্ডিংটা ভেঙে দিলে অর্থনীতিতে অত্যন্ত নেতিবাচক প্রভাব পড়বে। কারণ আমাদের পুরো অর্থনীতি দাঁড়িয়ে আছে তৈরি পোশাকশিল্পের ওপর। তিনি বলেন, রিভিউ করবে কি করবে না, সে বিষয়ে বিজিএমইএর বোর্ড সভায় সিদ্ধান্ত হবে। আপিলের পূর্ণাঙ্গ রায় হাতে পাওয়ার পর কর্তৃপক্ষের সিদ্ধান্তের আলোকে রিভিউর বিষয়ে পদক্ষেপ নেওয়া হবে। ১৯৯৮ সালে বিজিএমইএ ভবন নির্মাণের কাজ শুরু হয়। নির্মাণ শেষে ২০০৬ সালে ভবনটি উদ্বোধন করা হয়। রাজধানী উন্নয়ন কর্তৃপক্ষের (রাজউক) অনুমোদন ছাড়া হাতিরঝিলে বাংলাদেশ পোশাক প্রস্তুত ও রপ্তানিকারক সমিতির (বিজিএমইএ) ভবন নির্মাণ করা হয়েছে বলে ২০১০ সালের ২ অক্টোবর একটি ইংরেজি দৈনিকে প্রতিবেদন প্রকাশিত হয়। ওই প্রতিবেদনটি আদালতের দৃষ্টিতে আনেন সুপ্রিমকোর্টের আইনজীবী ডি এইচ এম মুনিরউদ্দিন। এর পরিপ্রেক্ষিতে স্বতঃপ্রণোদিত হয়ে রুল জারি করে হাইকোর্টের একটি বেঞ্চ। রুলে বিজিএমইএ ভবন ভাঙার নির্দেশ কেন দেওয়া হবে না, তা জানতে চাওয়া হয়। রুলের শুনানিতে অ্যামিকাস কিউরি হিসেবে সুপ্রিমকোর্টের আইনজীবী সৈয়দা রিজওয়ানা হাসান, ইকবাল কবির (বর্তমানে হাইকোর্টের বিচারপতি) ও মনজিল মোরসেদের বক্তব্য গ্রহণ করে আদালত। এ রুলের ওপর চূড়ান্ত শুনানি শেষে ২০১১ সালের ৩ এপ্রিল বিচারপতি এ এইচ এম শামসুদ্দিন চৌধুরী (পরে তিনি আপিল বিভাগের বিচারপতি হিসেবে অবসর নেন) এবং বিচারপতি শেখ মো. জাকির হোসেনের সমন্বয়ে গঠিত হাইকোর্ট বেঞ্চ বিজিএমইএ ভবন অবৈধ ঘোষণা করে তা ভাঙার নির্দেশ দেয়। হাইকোর্টের রায়ে স্থগিতাদেশ চেয়ে বিজিএমইএ কর্তৃপক্ষ আপিলে যায়। এর পরিপ্রেক্ষিতে ওই বছরের ৫ এপ্রিল আপিল বিভাগের চেম্বার বিচারপতি হাইকোর্টের রায়ের ওপর ছয় সপ্তাহের স্থগিতাদেশ দেন। পরে এ সময়সীমা বাড়ানো হয়। ২০১৩ সালের ১৯ মার্চ ভবনটি ভেঙে ফেলতে হাইকোর্টের দেওয়া ৬৯ পৃষ্ঠার পূর্ণাঙ্গ রায় প্রকাশিত হয়। এরপর ওই বছর ২১ মে বিজিএমইএ কর্তৃপক্ষ সুপ্রিমকোর্টের সংশ্লিষ্ট শাখায় লিভ টু আপিল (আপিলের অনুমতি চেয়ে আবেদন) করে।"
"যদি প্রশ্ন করা হয়, প্রস্তাবিত বাজেটে কী আছে যা আগের বাজেটে নেই? উত্তর হবে একসঙ্গে দশটি মেগা প্রকল্পের অন্তর্ভুক্তি নিয়ে পৃথক বরাদ্দ, যাকে প্রবৃদ্ধি সঞ্চারে নতুন মাত্রা বলে অভিহিত করা হচ্ছে। আর পেনশনসহ বাজেট কাঠামো সংস্কারের আভাস। একটু ঘুরিয়ে আবার যদি প্রশ্ন করা হয়, প্রস্তাবিত বাজেটে কী এমন আছে যা আগের বাজেটেও ছিল? উত্তর হবে, উচ্চাভিলাষ আর লক্ষ্যবিলাস। অর্থাৎ ২০১৬-১৭ অর্থবছরের বাজেটে প্রাক্কলিত রাজস্ব নিয়ে রয়েছে অর্থমন্ত্রীর উচ্চাভিলাষ, আর প্রবৃদ্ধির প্রাক্কলন নিয়ে রয়েছে লক্ষ্যবিলাস।এই মিল-অমিলের বাইরে আগের বাজেটের সঙ্গে ২০১৬-১৭ অর্থবছরের নতুন বাজেটের তেমন কোনো পার্থক্য চোখে পড়েনি খাতভিত্তিক বরাদ্দ বাদে। করারোপের বিষয়েও অনেক ক্ষেত্রে বিদ্যমান করহারই বহাল রয়েছে। ভ্যাট আইন বাস্তবায়নের মাধ্যমে রাজস্ব আদায়ে যে বড় ধরনের উল্লম্ফনের আশা করেছিলেন অর্থমন্ত্রী আবুল মাল আবদুল মুহিত ব্যবসায়ীদের দাবির মুখে তাও হচ্ছে না। তাহলে প্রস্তাবিত বাজেটে যে ২ লাখ ৪২ হাজার ৭৫২ কোটি টাকা রাজস্বের লক্ষ্য নির্ধারণ করা হয়েছে তা কীভাবে অর্জন করা হবে, এটিই এখন ‘লাখ টাকার প্রশ্ন’। বাজেটে অর্থমন্ত্রী একটি আয়ের কাঠামো দাঁড় করিয়েছেন, যা থেকে জানা যাচ্ছে, এনবিআর থেকে আয় আসবে ২ লাখ ৩ হাজার ১৫২ কোটি টাকা। এনবিআর-বহির্ভূত খাত থেকে আসবে ৭ হাজার ২৫০ কোটির টাকা। আর করবহির্ভূত খাত থেকে আয় ধরা হয়েছে ৩২ হাজার ৩৫০ কোটি টাকা। সব মিলিয়ে এভাবেই ২ লাখ ৪২ হাজার ৭৫২ কোটি টাকার আয়ের হিসাব মেলানো হয়েছে। ২০১৫-১৬ অর্থবছরের বাজেটে মোট রাজস্বের প্রাপ্তি ধরা হয়েছিল প্রায় ২ লাখ ৮ হাজার কোটি টাকা। নানামুখী চ্যালেঞ্জের কারণে প্রত্যাশিত রাজস্ব আদায় না হওয়ায় তা কমিয়ে সংশোধিত বাজেটে ১ লাখ ৭৭ হাজার কোটি টাকায় নামিয়ে আনা হয়েছে। এর অর্থ হচ্ছে, সংশোধিত বাজেটের চেয়ে নতুন বাজেটে আরও প্রায় ৬৫ হাজার কোটি টাকা বেশি রাজস্ব আয় করতে হবে। এর মধ্যে শুধু এনবিআরের আয় বাড়াতে হবে ৫০ হাজার কোটি টাকার বেশি। নতুন ভ্যাট আইন হলে প্রায় ২০ হাজার কোটি টাকা বেশি আয় করতে পারত এনবিআর। তা আর হচ্ছে না। অন্যদিকে নতুন বাজেটে কিছু ক্ষেত্রে যেমন শুল্কহার বাড়ানো হয়েছে, কমানোও হয়েছে অনেক ক্ষেত্রে। এ অবস্থায় ভ্যাট, আয়কর ও আমদানি শুল্ক মিলিয়ে চলতি অর্থবছরের যে রাজস্ব প্রবৃদ্ধি ১৮ শতাংশ, আগামীতে তাকে ৩৬ শতাংশে উন্নীত করতে হবে। গত কয়েক বছরের রাজস্বের ধারাবাহিকতা লক্ষ্য করলে এটি হবে এনবিআরের জন্য হিমালয়ের চূড়া জয়ের মতোই কঠিন চ্যালেঞ্জ। নতুন বাজেটে প্রবৃদ্ধির লক্ষ্যমাত্রা ধরা হয়েছে ৭ দশমিক ২ শতাংশ। এ লক্ষ্য নির্ধারণেও বিলাসী মনোভাব দেখিয়েছেন অর্থমন্ত্রী। অবশ্য মধ্য আয়ের দেশে পৌঁছানোর জন্য যে পরিপ্রেক্ষিত পরিকল্পনা রয়েছে তা ছাড়াও পঞ্চবার্ষিক পরিকল্পনা এবং মধ্যমেয়াদি বাজেট কাঠামোর লক্ষ্য মেনেই প্রবৃদ্ধির এ হার দেওয়া হয়েছে। তবে বাস্তবে তা অর্জনের মতো পরিবেশ রয়েছে কিনা তাই এখন প্রশ্ন। চলতি অর্থবছরে ৭ দশমিক ০২ শতাংশ প্রবৃদ্ধি অর্জনের আশা করছে সরকার, যা নিয়ে সিপিডি, বিশ্বব্যাংকসহ অনেকেরই সংশয় রয়েছে। সরকারের হিসাব অনুযায়ী আগামী অর্থবছরে যে জিডিপি প্রবৃদ্ধি ধরা হয়েছে তা অর্জন করতে হলেও চলতি অর্থবছরের চেয়ে প্রায় দশমিক ২ শতাংশ বিন্দু জিডিপি প্রবৃদ্ধি বাড়াতে হবে। কিন্তু এ পরিমাণ জিডিপির জন্য যে পরিমাণ বিনিয়োগ দরকার তা কোত্থেকে আসবে, তাও একটি বড় প্রশ্ন। অব্যাহত গ্যাস ও বিদ্যুৎ সমস্যার কারণে দেশে আগে উৎপাদন বাড়াতে যতটুকু মূলধন ব্যবহার করতে হতো, এখন হচ্ছে তার চেয়ে বেশি। উপরন্তু কয়েক বছর ধরে বিনিয়োগে ধীরগতি লক্ষ্য করা যাচ্ছে। বেসরকারি বিনিয়োগ বাড়ছে না। এর ওপর বড় বাজেটে ঘাটতির পরিমাণও বড় হয়েছে। ৯৭ হাজার ৮৫৩ কোটি টাকা ঘাটতি ধরা হয়েছে নতুন বাজেটে, যা আগের মূল বাজেটে ছিল ৮৬ হাজার ১৬৫ কোটি টাকা। প্রত্যাশিত রাজস্ব না আসায় সংশোধিত বাজেটে এ ঘাটতি বেড়ে ৮৭ হাজার ১৬৫ কোটি টাকায় উন্নীত হয়েছে। আগামী অর্থবছরে একইভাবে কাঙ্ক্ষিত রাজস্ব না পাওয়া গেলে ঘাটতি বাড়বে। সে ক্ষেত্রে বাড়বে অভ্যন্তরীণ তথা ব্যাংক ও সঞ্চয়পত্র থেকে ঋণের পরিমাণ। নতুন বাজেটে ব্যাংক ঋণের লক্ষ্যমাত্রা ৩৮ হাজার ৯৩৮ কোটি টাকা, যা সংশোধিত বাজেটে ৩১ হাজার কোটি টাকা প্রাক্কলন করা হয়েছে। এখন বাড়তি ঘাটতি মোকাবিলায় যদি সরকারের ব্যাংক ঋণের পরিমাণ বেড়ে যায় তবে বেসরকারি খাতের ঋণ সংকুচিত হওয়ার আশঙ্কা থাকে। এ বিষয়টিও বিনিয়োগে নেতিবাচক প্রভাব ফেলতে পারে। এ অবস্থায় সরকারের হাতে রয়েছে সরকারি বিনিয়োগ বা বার্ষিক উন্নয়ন কর্মসূচি বাস্তবায়নের মাধ্যমে সামগ্রিক বিনিয়োগের রাশ ধরে রাখা। সরকারি বিনিয়োগ বাড়লেও গুণগত মান নিয়ে প্রশ্ন রয়েছে। পদ্মা সেতুসহ সরকার যে বড় বড় অবকাঠামো প্রকল্প হাতে নিয়েছে সেগুলো বাস্তবায়নের সুফল মিলতেও অন্তত আরও দুই থেকে তিন বছর লাগবে। তাহলে কীভাবে অর্জন হবে ৭ দশমিক ২ শতাংশ জিডিপি? গতকাল ঘোষিত বাজেটে অর্থমন্ত্রী উত্তর দিয়েছেন, তার মতে, সরকারি বিনিয়োগের ক্ষেত্রে বার্ষিক উন্নয়ন কর্মসূচির আকার ও বাস্তবায়ন বাড়বে। অন্যদিকে নতুন বেতন স্কেল অনুযায়ী আগামী অর্থবছর থেকে সরকারি কর্মচারীরা বেতন-ভাতা দুটোই পাবেন, যা ভোগ ও ব্যয় বৃদ্ধিতে সহায়ক হবে। যুক্তরাষ্ট্র ও ইউরোপে রপ্তানি বাড়ার আশা করছেন অর্থমন্ত্রী। প্রবাসে শ্রমিক নিয়োগ বৃদ্ধির ফলে আশা করছেন প্রবাসী আয়ও বাড়বে। সর্বোপরি চলমান রাজনৈতিক স্থিতিশীলতা বজায় থাকবে বলেও আশা করছেন দশম বাজেট পেশ করার অভিজ্ঞতাসম্পন্ন অর্থমন্ত্রী। গত জানুয়ারিতে আওয়ামী লীগের বর্ষীয়ান নেতা অর্থমন্ত্রী আবুল মাল আবদুল মুহিত ৮৩ বছরে পা দিয়েছেন। আর এই বয়সেও তিনি অপরিসীম প্রাণশক্তিতে ভর করে দেশের উন্নয়ন ও অগ্রগতির স্বার্থে, মধ্য আয়ের স্বপ্ন পূরণের পথে এগিয়ে যেতে ২০১৬-১৭ অর্থবছরের জন্য প্রায় ৩ লাখ ৪০ হাজার কোটি টাকার যে বিশাল বাজেট প্রস্তাব করেছেন তা শুধু সাহসী নয়, দুঃসাহসীই বলতে হবে। এই দুঃসাহসী লক্ষ্যমাত্রার বাজেট শেষ পর্যন্ত বাস্তবায়ন করতে পারলে তাকে ধন্যবাদ দিতেই হবে। "
"অর্থমন্ত্রী আবুল মাল আবদুল মুহিত ঘোষিত বাজেটকে শিল্পবান্ধব আখ্যা দিয়েছেন ব্যবসায়ীরা। গতকাল বাজেট ঘোষণার পর তাৎক্ষণিক প্রতিক্রিয়ায় এফবিসিসিআই, ডিসিসিআই ও রিহ্যাব আলাদাভাবে প্রতিক্রিয়া দেয়। ফেডারেশন অব বাংলাদেশ চেম্বার্স অব কমার্স অ্যান্ড ইন্ডাস্ট্রি (এফবিসিসিআই) সভাপতি আবদুল মাতলুব আহমাদ বলেন, ‘ঘোষিত বাজেট দেশের বিনিয়োগ ও শিল্প প্রবৃদ্ধিতে ভূমিকা রাখবে। আগামী বছর প্রবৃদ্ধি অর্জনের ক্ষেত্রে বাজেট ফলপ্রসূ হবে। আগামী বাজেটে তৈরি পোশাক শিল্পে ৩৫ শতাংশ হারে করপোরেট কর কমিয়ে ২০ শতাংশ করায় সরকারকে অভিনন্দন জানাই। তবে কিছু শিল্পপ্রতিষ্ঠানের ক্ষেত্রে নতুন করে করারোপ করা হয়েছে। কোনো শিল্প উৎপাদনের ক্ষেত্রে করারোপ করা হলে তা দেশের প্রবৃদ্ধিতে নেতিবাচক প্রভাব ফেলবে। এ ছাড়া করারোপের ফলে শিল্প বিনিয়োগ কমে যেতে পারে। ফলে কর্মসংস্থানের হারও কমবে। তাই আমাদের অনুরোধ, যেসব শিল্পের ওপর করারোপ করা হয়েছে তা প্রত্যাহার করা হোক।’ গতকাল রাজধানীর মতিঝিলে এফবিসিসিআই কার্যালয়ে বাজেট প্রতিক্রিয়ায় মাতলুব আহমাদ বলেন, ‘ভ্যাট-সংক্রান্ত জটিলতার সব ধরনের অবসান করা হবে বলে আশা করি। প্যাকেজ ভ্যাট অব্যাহত থাকায় অর্থমন্ত্রীকে অভিনন্দন। তবে এখনো বেশ কিছু ক্ষেত্রে ভ্যাটের জটিলতা রয়েছে। সেগুলোর সমাধান করার অনুরোধ জানাচ্ছি।’ চট্টগ্রাম মেট্রোপলিটন চেম্বার অব কমার্স অ্যান্ড ইন্ডাস্ট্রি সভাপতি খলিলুর রহমান বলেন, বিশ্বমন্দা এবং সামগ্রিক পরিস্থিতিতে অর্থমন্ত্রী দেশের ইতিহাসে সবচেয়ে বড় ৩ লাখ ৪০ হাজার ৬০৫ কোটি টাকার সাহসী বাজেট বড় উপহার। তবে রাজস্ব ঘাটতি ৯২ হাজার ৩৩৭ কোটি টাকা আরও কমানো গেলে ভালো হতো। বাজেট প্রস্তাবনায় সরকারি কর্মকর্তাদের আয়করসহ নতুন করদাতা সৃষ্টির প্রয়াস অবশ্যই প্রশংসনীয়। তা না হলে বর্তমান কর প্রদানকারীর ওপরই চাপ অব্যাহত থাকবে। বিনিয়োগ বৃদ্ধি ও সুষ্ঠু শিল্পায়নের স্বার্থে এলএনজি আমদানিসহ জ্বালানি ও বিদ্যুৎ খাতকে অগ্রাধিকার বাজেটের গুরুত্বপূর্ণ দিক। তিনি বলেন, রপ্তানি পোশাক শিল্পের ফায়ার ডোর, এলইডি বাল্ব, এলইডি প্যানেল, স্প্রিংক্যাল, মূলধনী যন্ত্রপাতি আমদানিতে রেয়াতি সুবিধা, শুল্কহার হ্রাস করায় পোশাক শিল্প খাত কমপ্লায়েন্স বাস্তবায়নে সহায়ক হবে। মতিঝিলে ঢাকা চেম্বার অব কমার্স অ্যান্ড ইন্ডাস্ট্রিজে (ডিসিসিআই) কার্যালয়ে সংগঠনের সভাপতি হোসেন খালেদ বাজেটকে শিল্পবান্ধব বলে মন্তব্য করেন। তিনি বলেন, সরকারকে অভিনন্দন জানিয়ে ভ্যাট জটিলতার পুুরোপুরি অবসান করার অনুরোধ করেন। রিয়েল এস্টেট অ্যান্ড হাউজিং অ্যাসোসিয়েশন অব বাংলাদেশের (রিহ্যাব) পক্ষ বলা হয়েছে, বাজেটে আবাসন খাতের আলোচিত ১৩টি প্রস্তাবনা বিবেচিত হয়নি। গণমাধ্যমে পাঠানো বাজেট প্রতিক্রিয়ায় সংগঠনের সভাপতি আলমগীর শামসুল আলামিন বলেন, ‘প্রস্তাবিত বাজেট ঘোষণায় আবাসন খাতে প্রস্তাবিত আয়করের পরিমাণ পরিবর্তনের ফলে মধ্যবিত্ত ও নিম্নমধ্যবিত্ত মানুষের মৌলিক অধিকার বাসস্থানের জন্য ব্যয় বেড়ে যাবে। এতে ২ কোটি মানুষের আয়ের এ খাতটি আরও মুখ থুবড়ে পড়তে পারে। আর আবাসন খাতের এ সংকট ২৬৯টি লিংকেজ শিল্পকে আরও সংকটে ফেলবে। প্রস্তাবিত জাতীয় বাজেট পাস করার আগে রিহ্যাবের ১৩ দফা দাবি বিবেচনার জন্য জোর দাবি জানাচ্ছি।’"
"গতকাল জাতীয় সংসদ অধিবেশনে উত্থাপিত ২০১৬-২০১৭ অর্থবছরের বাজেটকে ‘অবৈধ ও লুটপাটের’ বাজেট আখ্যায়িত করে তা প্রত্যাখ্যান করেছে বিএনপি। গতকাল সন্ধ্যায় নয়াপল্টনে দলের কেন্দ্রীয় কার্যালয়ে অনুষ্ঠিত সংবাদ সম্মেলনে দলের পক্ষ থেকে আনুষ্ঠানিক এই প্রতিক্রিয়া জানান সিনিয়র যুগ্ম মহাসচিব রুহুল কবির রিজভী আহমেদ। প্রস্তাবিত বাজেটের প্রতিক্রিয়া জানাতেই এই সংবাদ সম্মেলনের আয়োজন করা হয়।রিজভী আহমেদ বলেন, এ সরকার যে বাজেট দিয়েছে তার কোনো বৈধতা নেই। কারণ এ সরকারই অবৈধ। যে পার্লামেন্টে বসে তারা বাজেট  দিচ্ছে, সে পার্লামেন্টে থাকা সবাই অবৈধ। এই অবৈধ সরকারের অবৈধ বাজেট আমরা প্রত্যাখ্যান করছি। বিএনপির এই মুখপাত্র বলেন, ক্ষমতাসীন আওয়ামী লীগের চরিত্র লুটেরা টাইপের। তারা এবার যে বাজেট দিয়েছে, তা গণবিরোধী। জনগণের ইচ্ছার প্রতিফলন নেই। এই বাজেট জনগণের কোনো কল্যাণেই আসবে না। এ বাজেটে বিনিয়োগ বাড়ানোর এবং বেকারত্ব দূরীকরণের কোনো প্রতিফলন দেখা যায়নি। দেশে কোটি কোটি শিক্ষিত বেকার, এ নিয়ে তাদের কোনো ভাবনা নেই। আওয়ামী লীগ সরকারের আমলে যত বাজেট হয়েছে সবগুলোর চরিত্র একই ধরনের বলেও উল্লেখ করেন রিজভী আহমেদ। বর্তমান সরকারকে ‘লুটেরা’ আখ্যা দিয়ে রিজভী বলেন, কবি গুরু রবীন্দ্রনাথ ঠাকুরের একটি বিখ্যাত কবিতার পঙিক্ত এরকম— ‘এক হাটে লও বোঝা শূন্য করে দাও অন্য হাটে।’ আওয়ামী লীগের নীতি হচ্ছে— এক হাটে লও বোঝা আর ভরে ফেলো নিজেদের হাটে, অর্থাৎ নিজেদের গৃহে। এটাই হচ্ছে তাদের নীতি, তাদের উন্নয়নের নীতি। অন্যদিকে প্রস্তাবিত বাজেট সম্পর্কে বিএনপির স্থায়ী কমিটির সদস্য লে. জেনারেল মাহবুবুর রহমান (অব.) তার ব্যক্তিগত প্রতিক্রিয়ায় সাংবাদিকদের বলেন, এবারের প্রস্তাবিত বাজেটে ভালো কোনো নির্দেশনা নেই। এককথায় এটা একটা ঢাউশ ও উচ্চাভিলাষী বাজেট। এত বিশাল বাজেটের অর্থের উৎস কোথায়। এবারও ধার ও ঋণ করে চালাতে হবে। বাজেটে আকাশচুম্বী ঘাটতি দেখানো হয়েছে। বাজেটে অন্তর্ভুক্ত মেগা প্রকল্পে মেগা লুণ্ঠন হবে এবং লুট করে বিদেশে টাকা পাচার করা হবে। তাছাড়া এবারের প্রস্তাবিত বাজেটে কৃষকদের জন্য কোনো সুখবর নেই। শিল্প বিকাশ এবং বিদেশি বিনিয়োগ বাড়ানোর মতো কোনো নির্দেশনাও নেই বাজেটে। এতে গরিব মানুষের প্রত্যাশা পূরণ হবে না। দুর্নীতি আরও বাড়বে।এর আগে গতকাল বিকালে রাজধানীর কাকরাইলে ডিপ্লোমা ইঞ্জিনিয়ার্স ইনস্টিটিউটে বিএনপির প্রতিষ্ঠাতা ও সাবেক রাষ্ট্রপতি জিয়াউর রহমানের শাহাদাতবার্ষিকী উপলক্ষে এক আলোচনা সভায় ২০১৬-১৭ অর্থবছরের প্রস্তাবিত জাতীয় বাজেটকে মিথ্যা ও লুটপাটের বাজেট হিসেবে আখ্যায়িত করেন রিজভী আহমেদ। অবৈধ সরকারের মন্ত্রী-এমপিরা যাতে বেশি বেশি লুটপাট করে পকেট ভরতে পারে সেই বাজেট ঘোষণা করা হয়েছে। তিনি বলেন, এই বাজেট তো মিথ্যা বাজেট, এটা চুরির বাজেট এবং চোরদের বাজেট। এ বাজেটে সাধারণ মানুষের কোনো রকম অধিকার থাকবে না। এতে জনকল্যাণ কিছুই হবে না। বরং এই বাজেট হবে দুর্নীতি প্রটেকশন বাজেট।"
"২০১৬-১৭ অর্থবছরের জন্য যোগাযোগ খাতে ২৮ হাজার ৫৫৪ কোটি টাকা বরাদ্দের প্রস্তাব করা হয়েছে। গতকাল জাতীয় সংসদের বাজেট অধিবেশনে অর্থমন্ত্রী আবুল মাল আবদুল মুহিত এ বরাদ্দের প্রস্তাব করেন।এ বরাদ্দ এডিপির ২৫ দশমিক ৮ শতাংশ। এর মধ্যে রেলপথ মন্ত্রণালয়ে বরাদ্দ ৯ হাজার ১১৫ কোটি টাকা। সড়ক পরিবহন ও মহাসড়ক বিভাগের জন্য ৮ হাজার ১৬১ কোটি টাকা। সেতু বিভাগের জন্য ৯ হাজার ২৫৮ কোটি টাকা এবং অন্যান্য খাতে ২ হাজার ২০ কোটি টাকা। চলতি অর্থবছরের প্রস্তাবিত বাজেটেও যোগাযোগ খাতে বরাদ্দ ধরা হয়েছিল ২১ হাজার ৬৫৯ কোটি টাকা, যা সংশোধিত বাজেটে দাঁড়ায় ১৯ হাজার ৮৪ কোটি টাকা। সরকারের অগ্রাধিকার প্রকল্প পদ্মা সেতুতে এডিপির বরাদ্দ ৬ হাজার ২৬ কোটি টাকা। চলতি অর্থবছরেও পদ্মা সেতুর ব্যয় ধরে সেতু বিভাগে মোট উন্নয়ন ব্যয় ধরা হয়েছিল ৮ হাজার ৯২১ কোটি টাকা। কিন্তু পদ্মা সেতু প্রকল্পের বরাদ্দ ব্যয় না হওয়ায় ৩ হাজার ২০০ কোটি টাকা ফেরত দিচ্ছে সেতু বিভাগ। এতে সংশোধিত বাজেটে সেতুতে বরাদ্দ দাঁড়ায় ৫ হাজার ২৯৯ কোটি টাকা।"
"আগামী ২০১৬-১৭ অর্থবছরের প্রস্তাবিত জাতীয় বাজেটে সুদ দিতে আরও বেশি সরকারের খরচ বৃদ্ধি পাওয়া বড় দুর্বলতা হিসেবে দেখছেন দেশের থিঙ্ক-ট্যাঙ্ক খ্যাত বেসরকারি গবেষণা প্রতিষ্ঠান সেন্টার ফর পলিসি ডায়ালগের (সিপিডি) সম্মানীয় ফেলো ড. দেবপ্রিয় ভট্টাচার্য। অন্যদিকে শিক্ষা, রেল-যোগাযোগ ও সামাজিক নিরাপত্তা খাতে বরাদ্দ বৃদ্ধি পাওয়াকে ইতিবাচক মনে করছেন এই অর্থনীতিবিদ। গতকাল জাতীয় সংসদে অর্থমন্ত্রী আবুল মাল আবদুল মুহিতের বাজেট প্রস্তাব পেশের পর প্রাথমিক বিশ্লেষণে বাংলাদেশ প্রতিদিনকে দেওয়া সাক্ষাৎকারে অর্থনীতির গভীর বিশ্লেষক ড. দেবপ্রিয় ভট্টাচার্য আরও বলেন, ‘সরকারি ব্যয়ের ক্ষেত্রে জিডিপির অঙ্ক যে ২ শতাংশ বৃদ্ধি হবে এর বড় অংশ যাবে অনুন্নয়ন ব্যয়ে। বার্ষিক উন্নয়ন কর্মসূচি (এডিপি) তুলনামূলক কম বাড়বে। এই ব্যয়ের একটা বড় অংশ সুদ হিসেবে সরকারকে পরিশোধ করতে হবে। আগে বাংলাদেশকে বেশি সুদ দিতে হতো বৈদেশিক সাহায্যের জন্য। এখন সুদ বেশি দিতে হচ্ছে সবচেয়ে বেশি অভ্যন্তরীণ ঋণের জন্য। আগামী অর্থবছরে সুদ আরও বেশি বরাদ্দ বাড়ানো হয়েছে। ব্যয়ের খাত হিসেবে এটা বড় দুর্বলতা বা অশনিসংকেত হিসেবে দেখছি।’ দেশের এই বিশিষ্ট নাগরিক শিক্ষা, রেল-যোগাযোগ ও সামাজিক নিরাপত্তা খাতে বরাদ্দ বৃদ্ধি করায় সরকারকে সমর্থন জানিয়ে বলেন, ‘আমরা খুব খুশি হয়েছি। শিক্ষা খাতে সরকার প্রতিশ্রুত অষ্টম শ্রেণি পর্যন্ত প্রাথমিক শিক্ষা বাস্তবায়নে অর্থ বরাদ্দ দেওয়া হয়েছে। বাংলাদেশের যোগাযোগ ব্যবস্থার উন্নয়নে বড় ব্যয় রেলে দরকার। এবার সরকার রেলের উন্নয়নে ব্যয় বাড়িয়েছে। সামাজিক নিরাপত্তা খাতে গরিব-দুস্থ মানুষের জন্য ব্যয় বৃদ্ধি করা হয়েছে। সব মিলিয়ে এই তিন খাতে সরকারের ব্যয় বাড়ানোকে আমরা সমর্থন জানাই।’ বাজেটে আর্থিক পদক্ষেপ প্রসঙ্গে ড. দেবপ্রিয় ভট্টাচার্য বলেন, সরকার একটা স্থিতিশীল করনীতিতে আছে। করমুক্ত আয়সীমা, ন্যূনতম করহারে কোনো পরিবর্তন হয়নি। এমনকি শিল্প খাতের করপোরেট করের ক্ষেত্রেও তেমন বড় কোনো পরিবর্তন হয়নি। সরকার একটা স্থিতিশীল করনীতিতে আছে। ক্ষুদ্র ও মাঝারি উদ্যোক্তাদের টার্নওভার কর বাড়ানো সঠিক বলে মনে করেন এই নীতি বিশ্লেষক। ড. দেবপ্রিয় মনে করেন, ‘অর্থনীতির সক্ষমতা ও কৌশলে একটা বড় সংস্কার লাগবে। ব্যাংকিং খাতে সংকট চলছে। সেখানে আবারও ২ হাজার কোটি টাকা বাজেট বরাদ্দ দেওয়া হয়েছে। যারা টাকা নিয়ে টাকা শোধ দিল না, তাদের চুরি করা অর্থ শোধ করতে করদাতাদের জরিমানা দিতে হবে। আমরা কেন সেই টাকা কর হিসেবে দেব!’ তার দাবি, কৃষিতে বরাদ্দ বাড়েনি। কৃষক ন্যায্যমূল্য পাচ্ছে না। এজন্য একটা কৃষি ন্যায্যমূল্য কমিশন গঠন করা দরকার। এ সংস্কার ব্যতিরেকে সে কৌশলে সমস্যা আরও ঘনীভূত হয়। ড. দেবপ্রিয় ভট্টাচার্য মনে করেন, অর্থমন্ত্রীর বাজেট বক্তব্যে বোঝা গেল, বাংলাদেশের অর্থনীতির মূল যে সমস্যা আছে, সেগুলোর বিষয়ে তিনি (অর্থমন্ত্রী) অবহিত। তিনি বলেন, ‘আমিও তার সঙ্গে সহমত পোষণ করছি। বাজেটের চ্যালেঞ্জগুলো মোকাবিলায় অর্থমন্ত্রীর চিন্তা গ্রহণযোগ্য। তবে মূল সমস্যা চ্যালেঞ্জগুলো বাস্তবায়নের কৌশল ও এর সক্ষমতা নিয়ে। যে কৌশলের মাধ্যমে বাজেট বাস্তবায়ন হবে, সেই পথ অর্থমন্ত্রী দেখালেন না। এটা একটা চিন্তার বিষয়। তবে অর্থমন্ত্রী শিক্ষা বাজেট ও উৎপাদনশীলতা নিয়ে যে নির্দেশিকা দিয়েছেন, তাতে স্বাগত জানাই।’ এই অর্থনীতি বিশ্লেষক বলেন, ‘সামষ্টিক অর্থনীতিতে ৭ দশমিক ২ শতাংশ প্রবৃদ্ধি লক্ষ্যমাত্রা অর্জন প্রয়োজন মনে করি। তবে প্রবৃদ্ধি অর্জনের কৌশল ও সক্ষমতা আমার কাছে চিন্তার বিষয়। কারণ গত দুই বছরে ব্যক্তি খাতের বিনিয়োগে পতন হয়েছে। আগামী বছর বাড়তি ৮০ হাজার কোটি টাকা ব্যক্তি খাতের বিনিয়োগ দরকার। ব্যক্তি খাতে কীভাবে এই বাড়তি টাকা আসবে, তা এখন বড় বিবেচ্য বিষয়।’ বাজেটের আর্থিক কাঠামো বিশ্লেষণ করে ড. দেবপ্রিয় বলেন, ‘আগামী অর্থবছরে জিডিপির অংশ হিসেবে ২ শতাংশ আয় বাড়তে হবে। আবার ২ শতাংশ ব্যয়ও বাড়বে। এই ২ শতাংশ কোথা থেকে আসবে। এটা আলোচনার বিষয়। তবে বাংলাদেশে আয় বাড়াতে হলে আয়কর দিয়েই বাড়ানো উচিত। যার সক্ষমতা যত বেশি, তাকে তত বেশি কর দিতে হবে। দ্বিতীয় বড় আয় আসবে ভ্যাট থেকে। নতুন ভ্যাট আইন বাস্তবায়ন এ বছর স্থগিত করা হয়েছে এক বছরের জন্য। এটা সঠিক হয়েছে বলে আমি মনে করি। কারণ সরকার ও ব্যবসায়ীরা কেউ নতুন আইন বাস্তবায়নে প্রস্তুত নয়। তবে এ বছর যেন প্রস্তুতির জন্য ভালোভাবে ব্যয় করা হয়। এটা এখন বড় বিষয়।’ অর্থনীতিবিদদের সংগঠন বাংলাদেশ অর্থনীতি সমিতির সাবেক এই সাধারণ সম্পাদকের মতে, বাংলাদেশের কর ব্যবস্থা দিয়ে ধনী-গরিবের ব্যবধান কিছুটা কমাতে পারলে তা হবে বড় বিষয়। এ ক্ষেত্রে প্রস্তাবিত বাজেটে সারচার্জ পরিবর্তনের পদক্ষেপ সঠিক। এতে সম্পদশালীরা বেশি কর দেবেন বলে মনে করেন এই বিশিষ্ট অর্থনীতিবিদ।"
"গ্রেফতার হওয়ার দুই মাসের মধ্যে মাদক ব্যবসায়ীরা জামিনে ছাড়া পেয়ে যাওয়ায় হতাশা প্রকাশ করেছেন বর্ডার গার্ড বাংলাদেশের (বিজিবি) মহাপরিচালক মেজর জেনারেল আজিজ আহমেদ। তিনি বলেন, আমরা ধরব আর ছাড়া পেয়ে তারা আমাদের সামনে দিয়ে হাসতে হাসতে চলে যায় এটি দুঃখজনক। মাদক ব্যবসায়ীদের কঠোর শাস্তির ব্যবস্থা করতে হবে। তিনি বলেন, মাদক পাচার রোধে বিজিবির আন্তরিকতার কমতি নেই। গতকাল দুপুরে পিলখানায় বিজিবি সদর দফতরের সম্মেলনকক্ষে এক প্রেস ব্রিফিংয়ে মহাপরিচালক চলতি বছরে বিজিবির সার্বিক কর্মকাণ্ড ও সফলতা তুলে ধরেন। এ সময় বিজিবির অফিশিয়াল ফেসবুক পেইজের উদ্বোধন করেন তিনি। তিনি বলেন, আমাদের মূল উদ্বেগের বিষয় হলো ইয়াবা ও ফেনসিডিল। এখন মাছের পেটে, মরিচের মধ্যে, ফুলের মধ্যে এমনকি সবজির মধ্যে করে ইয়াবা আসছে। আমাদের একার পক্ষে এটি আটকানো সম্ভব নয়। প্রতিবেশী দেশ, গণমাধ্যমসহ সমাজের সবার সহযোগিতা প্রয়োজন। দেশে মাদকের ব্যবহার কমাতে পারলে আমদানিও কমে যাবে। টেকনাফে ইয়াবার সঙ্গে স্থানীয় রাজনৈতিক নেতা ও প্রভাবশালী ব্যক্তিরা জড়িত বলে বিভিন্ন সময় প্রকাশ পেয়েছে। তাদের বিরুদ্ধে ব্যবস্থা না নেওয়ার কারণ জানতে চাইলে তিনি বলেন, কারও জিম্মায় মাদকদ্রব্য না পাওয়া গেলে তাকে ধরতে পারি না। এটুকু বলতে পারি, কারও বিরুদ্ধে ব্যবস্থা নিতে সরকারের পক্ষ থেকে বাধা নেই। অনেকের বিরুদ্ধে ব্যবস্থা নেওয়া হয়েছে। অনেকে এলাকাছাড়া হয়েছে। সীমান্তে প্রাণঘাতী অস্ত্র ব্যবহার করা হবে না বলে ভারতীয় সীমান্তরক্ষী বাহিনীর পক্ষ থেকে বলা হয়েছিল। এরপরও হত্যাকাণ্ড চলছে বিষয়ে জানতে চাইলে আজিজ আহমেদ বলেন, এ জন্য গরু চোরাচালান বন্ধ করতে হবে। ভারতের গরুর দিকে তাকানো যাবে না। ২০১৫ সালে সীমান্তে ৪৩ জন বাংলাদেশি নিহত হয়েছেন। এর মধ্যে ১৮ জন ভারতের সিভিলিয়ানদের হাতে। আমাদের সীমান্তগুলো এ রকম যে একজনের রান্নাঘর ভারতে আর ঘুমানোর ঘর বাংলাদেশের মাটিতে। আবার ভারতে অনেকের আত্মীয়স্বজন থাকে। দেখা গেছে, প্রেম করতে ওপারে গিয়ে প্রেমিকার আরেক প্রেমিকের হাতে নিহত হয়েছে, এমন ঘটনাও ঘটেছে। সীমান্ত ব্যাংকের বিষয়ে তিনি জানান, জুলাই মাস থেকে ব্যাংকের কার্যক্রম শুরু করা যায় সে লক্ষ্যে কাজ চলছে। প্রাথমিক পর্যায়ে ৭ থেকে ১০টি শাখা হবে। বিজিবির এয়ার উইং প্রসঙ্গে তিনি বলেন, আগামী রবিবার চট্টগ্রামের বাইতুল ইজ্জতে ইউংয়ের সদর দফতরের ভিত্তি প্রস্তর উদ্বোধন হবে। প্রাথমিক পর্যায়ে তিনটি হেলিকপ্টর নিয়ে উইংয়ের যাত্রা শুরু হবে। ডিজি বলেন, পাঁচ মাসে এক লাখ পাঁচ হাজার ৪৩৪ বোতল ফেনসিডিল, ২৪ লাখ ৮১ হাজার ৪৪৯ পিস ইয়াবা উদ্ধার ও ১৬৪ জন ইয়াবা পাচারকারীকে গ্রেফতার করা হয়েছে। পাঁচ মাসে ১৪টি পিস্তল, ৮টি বন্দুক, ৯টি ম্যাগাজিন ও ১৩৭ রাউন্ড গুলি উদ্ধার হয়েছে। এ ছাড়া ১৭১ জন নারী শিশু উদ্ধার করা হয়েছে। আর ৪৯ জন ভারতীয় নাগরিক আটক হয়েছে। মিয়ানমারের ২ হাজার ২৯৭ জন নাগরিকের অনুপ্রবেশ প্রতিহত করা হয়েছে।"
"নতুন বাজেটে অনেক পণ্যের স্থানীয় পর্যায়ে ও আমদানিতে শুল্ক, সম্পূরক শুল্ক ও রেগুলেটরি ডিউটি কমানো এবং প্রত্যাহারের প্রস্তাব করা হয়েছে। ফলে যেসব পণ্যের দাম কমতে পারে সেগুলো হলো হাইব্রিড গাড়ি, মোটরসাইকেল, সিমেন্ট, বোল্ডার পাথর ও ভাঙা পাথর, ওয়াইফাই, পেট্রোলিয়াম জেলি, কয়লা, অগ্নিনির্বাপক যন্ত্র, ফ্রিজ, এলইডি বাল্ব, কর্নফ্লাওয়ার, শিশুখাদ্য সাগু, সয়াকেক ইত্যাদি।"
"মোবাইল সিম ও রিম, ওয়াশিং মেশিন, এয়ারকুলার, ট্রান্সফরমার, ইউপিএস, আইপিএস, সিগারেট তৈরির যন্ত্রপাতি, বিড়ি-সিগারেটের গুল-জর্দা-তামাকজাত পণ্য, হাতে তৈরি বিস্কুট, ফিঙ্গার প্রিন্ট স্ক্যানার, বায়োমেট্রিক স্ক্যানার, আমদানি করা চাল, হোটেল নির্মাণের আধুনিক যন্ত্রাংশ, কাগজ ও কাগজজাতপণ্য, মেডিকেলের যন্ত্রাংশ, ইসিজি ও আল্ট্রাসনোগ্রাম রেকর্ডিং পেপার, বাস ও লরির টায়ার-টিউব, শিশুদের আমদানিকৃত বই, আলু, গম ও ভুট্টার স্টার্চ, রাবার, ট্যালকম পাউডার, চা-পাতা, ট্রাভেল ব্যাগ, মশা ও পোকামাকড় মারার কাজে ব্যবহূত ব্যাট, ফাইবার অপটিক ক্যাবল, গাম রেজিন, ইউরিয়া রেজিন, ১০ থেকে ১২০ এমভিএ এবং ২০০০ ভিএ জেনারেটর, এলপিজি সিলিন্ডার, পার্টিক্যাল বোর্ড, এডহেসিভ টেপ, ফায়ারডোর, গ্রিজ, লুব্রিকেন্ট অয়েল, গাড়ি, সব ধরনের বিল (যেমন ইলেকট্রিক বিল,  রেস্তোরাঁর বিল), এক হাজার টাকার ওপরের রেডিমেড পোশাক, সোনা, রুপা বা সোনা-রুপার তৈরি গহনা, মিনারেল ওয়াটার, প্লেন ভ্রমণ, প্লাস্টিক ব্যাগ, রোপওয়ে বা ক্যাবল কার রাইড, ইম্পোর্টেড ইমিটেশনের গহনা, ইন্ডাস্ট্রিয়াল সোলার ওয়াটার হিটার, আইনি পরিসেবা, লটারির টিকিট, প্যাকার্স ও মুভার্স, ই-রিডিং ডিভাইস, সোনার বার, ইম্পোর্টেড গলফ কার, ভয়েস ওভার ইন্টারনেট প্রটোকলের (ভিওআইপি) ইনস্ট্রুমেন্ট, বোল্ডার পাথর, গুঁড়া ও ভাঙা পাথর, অন্যান্য সুগন্ধি, রডের বার, লোহার কয়েল, মিশ্রিত লোহা, অ্যাঙ্গেল শ্যাপ, আয়রন, নন অ্যালয় স্টিল, বাতি হোল্ডার, অপটিক্যাল ফাইবার ও অন্যান্য যন্ত্রপাতি।"
"মহান মুক্তিযুদ্ধের অন্যতম লক্ষ্য সমতাভিত্তিক সমাজ প্রতিষ্ঠার স্বপ্ন দেখিয়ে প্রস্তাবিত বাজেটে মাসে ১৬ হাজার টাকা বেতন পাওয়া ব্যক্তিদের আয়কর বিবরণী বা রিটার্ন দাখিল বাধ্যতামূলক করার প্রস্তাব দিয়েছে সরকার। তবে বাড়েনি করমুক্ত আয়ের সীমা। পরিবর্তন হয়নি ন্যূনতম কর হারেও। টার্গেট আছে— আগামী ২০১৬-১৭ অর্থবছরে নতুন তিন লাখ করদাতা তৈরির। এভাবেই জাতীয় রাজস্ব বোর্ড— এনবিআরের কাঁধে ২ লাখ ৩ হাজার ১৫২ কোটি টাকার রাজস্ব আয়ের লক্ষ্যমাত্রা বেঁধে দেওয়া হয়েছে। দেশের উন্নয়নে বিভিন্ন নামে এই কর জনগণের কাছ থেকে নেবে সরকার। ফলে চাপ সামলাতে হবে সাধারণ মানুষকেই। আগামী ২০১৬-১৭ অর্থবছরে মূল্য সংযোজন কর (মূসক) বা ভ্যাট আদায় উল্লেখযোগ্য পরিমাণে বৃদ্ধির আশা প্রকাশ করেছেন অর্থমন্ত্রী আবুল মাল আবদুল মুহিত। নতুন ভ্যাট আইন বাস্তবায়ন এক বছর পিছিয়ে দিয়ে ২০১৭ সালের ১ জুলাই এবং নতুন প্রত্যক্ষ কর আইন আগামী ২০১৮ সালের ১ জুলাই থেকে বাস্তবায়নের ঘোষণা দিয়েছেন অর্থমন্ত্রী। গতকাল জাতীয় সংসদে বাজেট প্রস্তাবে বলা হয়— বাংলাদেশে করদাতার সংখ্যা লজ্জাকর। তাই আমাদের লক্ষ্য হচ্ছে— নতুন অর্থবছরেই করদাতার সংখ্যা বর্তমানের ১২ লাখ থেকে বাড়িয়ে ১৫ লাখে উন্নীত করা। তার দাবি—সারা বিশ্বের মধ্যে কর-জিডিপির অনুপাত বাংলাদেশে অন্যতম নিম্নস্তরে রয়েছে। বাংলাদেশে কর-জিডিপির অনুপাত ১০ দশমিক ৩ শতাংশ হলেও, আমাদের প্রতিবেশী দেশগুলোতে এই হার ২০ থেকে ৩২ শতাংশ পর্যন্ত। নতুন বাজেটে কর পরিপালন বৃদ্ধি ও কর ফাঁকি বন্ধে ১৬ হাজার টাকা বা তার অধিক বেতন স্কেলভুক্ত সরকারি-আধাসরকারি, স্বায়ত্তশাসিত প্রতিষ্ঠানের সব কর্মচারীর জন্য আয়কর বিবরণী বা রিটার্ন দাখিল বাধ্যতামূলক করা হয়েছে।করমুক্ত আয়সীমা বাড়েনি : নতুন অর্থবছরে করমুক্ত আয়সীমা ও ন্যূনতম করহারে কোনো পরিবর্তন করা হয়নি। ফলে চলতি অর্থবছরের মতোই আগামী অর্থবছরে করমুক্ত আয়সীমা ২ লাখ ৫০ হাজার টাকাই থাকছে। ন্যূনতম করহারেও চলতি অর্থবছরের মতোই অঞ্চল ভিত্তিক ৩ থেকে ৫ হাজার টাকা বহাল রাখা হয়েছে। তবে বিদ্যমান কোম্পানি করহার বহাল রেখে বিড়ি, জর্দা ও গুলসহ সব তামাকজাত পণ্য প্রস্তুতকারক কোম্পানির করহার ৪৫ শতাংশ করা হয়েছে। কোম্পানির ক্ষেত্রে অন্যান্য করহারে চলতি বছরে যা ছিল, তাই থাকছে নতুন অর্থবছরে। উেস করফাঁকি বন্ধে রিটার্ন অডিট ও মনিটরিং জোরদার করা হবে। ব্যক্তি করদাতাদের নিট সম্পদের ওপর আরোপিত সারচার্জ হার পুনর্বিন্যাস করা হয়েছে। এতে নিট সম্পদের মূল্যমান ২ কোটি ২৫ লাখ টাকা অতিক্রম করলে ন্যূনতম সারচার্জের পরিমাণ ৩ হাজার টাকা প্রস্তাব করা হয়েছে। ক্ষুদ্র ও মাঝারি উদ্যোক্তা—এসএমইতে কর অব্যাহতির সীমা ৩০ লাখ থেকে বাড়িয়ে ৩৬ লাখ টাকা করা হয়েছে। পুঁজিবাজারে মার্জিনঋণ ও সুদের ওপর ১০ লাখ টাকা কর অব্যাহতি দেওয়া হয়েছে। প্রতিবন্ধীদের চিকিৎসা ভাতা ১০ লাখ টাকা পর্যন্ত কর অব্যাহতি দেওয়া হয়েছে।তৈরি পোশাকশিল্পে কর কমেছে : দেশের প্রধান রপ্তানি পণ্য পোশাকশিল্পের অবদান বিবেচনায় নিয়ে করপোরেট করহার ৩৫ শতাংশ থেকে কমিয়ে ২০ শতাংশ করা হয়েছে।আবাসনশিল্পে কর সুবিধা : নগরের ওপর থেকে চাপ কমিয়ে আনতে জেলা শহরগুলোতে পরিকল্পিত আবাসিক, বাণিজ্যিক ও সামাজিক স্থাপনা নির্মাণের মাধ্যমে সমতাভিত্তিক উন্নয়ন করতে চায় সরকার। তাই সিটি করপোরেশনের বাইরে আবাসিক ও বাণিজ্যিক ভবন এবং দেশের যে কোনো স্থানে ছোট আবাসন নির্মাণে হ্রাসকৃত হারে উেস কর সুবিধা দেওয়া হবে।কর দিবস ৩০ অক্টোবর : বর্তমানে প্রতিবছর ৩০ সেপ্টেম্বর আয়কর রিটার্ন দাখিলের শেষ দিন নির্ধারিত থাকলেও প্রতিবছরই একাধিক বার সময় বাড়ানো হয়। এতে রাজস্ব আদায় পিছিয়ে যায়। কিন্তু বিশ্বের অনেক দেশে রিটার্ন দাখিলে ডেটলাইনের বিধান আছে। আগামীতে বাংলাদেশেও রিটার্ন দাখিলের জন্য একটি অপরিবর্তনীয় ডেটলাইন থাকবে। যা কর দিবস নামে অভিহিত হবে। সাধারণভাবে ৩০ অক্টোবর হবে এই কর দিবস, তবে এ দিন সরকারি ছুটি থাকলে, পরবর্তী কর্ম দিবসেই হবে কর দিবস।ভ্যাট আইনে পিছুটান : নতুন অর্থবছরে নতুন ভ্যাট আইন কার্যকরে আপাতত পিছু হটেছেন অর্থমন্ত্রী। তিনি বলেন, এ আইনটি কার্যকরে এখন পর্যন্ত প্রস্তুতি যথাযথ নয়। এ কারণে নতুন ভ্যাট আইন ২০১৬-১৭ অর্থবছরে পুরোপুরি কার্যকর হবে না। তবে, এটি ২০১৭ সালের ১ জুলাই থেকে পুরোপুরি কার্যকর হবে। আমাদের লক্ষ্য কিন্তু বদলে যায়নি। আমরা আইনটি পুরোপুরি কার্যকর করব এক বছর পরে। এ আইনটি কার্যকরে বেশ কিছু বিধিমালা সংশোধন করা হয়েছে।সংবাদপত্রে বিজ্ঞাপনে ভ্যাট : যে কোনো সংবাদপত্রে  শ্রেণিভুক্ত (ক্লাসিফাইড) বিজ্ঞাপন দিলে সরকারকে ভ্যাট দিতে হবে। এক্ষেত্রে সংবাদপত্রে প্রকাশিত ক্লাসিফাইড বিজ্ঞাপনের ওপর ভ্যাট আরোপ করা হয়েছে। ফলে মৃত্যু সংবাদজনিত বিজ্ঞাপন ছাড়া পত্রিকায় প্রকাশিত অন্যান্য সব ক্লাসিফাইড বিজ্ঞাপনের ওপর বিদ্যমান ভ্যাট অব্যাহতি সুবিধা প্রত্যাহার করে ক্লাসিফাইড বিজ্ঞাপনকে ভ্যাটের আওতায় আনা হয়েছে। উল্লেখ্য, ক্লাসিফাইড বিজ্ঞাপন বলতে— জন্মদিন, বাড়ি ভাড়া, পাত্র-পাত্রী, হারিয়ে যাওয়া ইত্যাদি বিজ্ঞাপনকে  বোঝায়।মোবাইল ফোনে কথা বলায় খরচ বাড়ছে : মোবাইলে কথা বলার ওপর খরচ বাড়ছে। ঘোষিত বাজেটে সিম বা রিম কার্ডের মাধ্যমে সেবার ওপর বিদ্যমান ৩ শতাংশ সম্পূরক শুল্ক বাড়িয়ে ৫ শতাংশ করার প্রস্তাব করেছেন অর্থমন্ত্রী আবুল মাল আবদুল মুহিত। ফলে মোবাইল ফোন গ্রাহকদের ব্যয় বাড়বে। গতকাল বাজেট বক্তৃতায় তিনি বলেন, মোবাইল সিম বা রিম কার্ডের মাধ্যমে প্রদত্ত সেবার ওপর বিদ্যমান ৩ শতাংশ সম্পূরক শুল্ক বৃদ্ধি করে ৫ শতাংশ নির্ধারণের প্রস্তাব করছি। গত বাজেটে নতুন মোবাইল সিমের শুল্কহার ৩০০ টাকা থেকে কমিয়ে ১০০ টাকা করা হয়েছিল।"
"রাজধানীর কলাবাগানে দুর্বৃত্তের হামলায় নিহত জুলহাজ মান্নানের পরিবারকে চিঠি দিয়েছেন মার্কিন প্রেসিডেন্ট বারাক ওবামা। গতকাল জুলহাজের মৃত্যুতে শোক প্রকাশ করে লেখা ওই চিঠি তার বড় ভাই মিনহাজ মান্নানের হাতে তুলে দেন বাংলাদেশে ইউএসএআইডির মিশন হেড ইয়ানিনা জারজালস্কি। উল্লেখ্য, গত ২৫ এপ্রিল কলাবাগানে খুন হন ইউএসএআইডির কর্মকর্তা জুলহাজ মান্নান ও তার বন্ধু নাট্যকর্মী মাহবুব রাব্বী তনয়। ওবামা তার চিঠিতে লিখেছেন, জুলহাজের মৃত্যুতে মিশেল ও আমি আপনাদের দুঃখ এবং বিষাদের অংশীদার। আমরা অন্তরের অন্তঃস্থল থেকে শোক প্রকাশ করছি। জুলহাজকে হারিয়ে আপনাদের যে বেদনা তা বর্ণনাতীত। বাংলাদেশে একটি অধিকতর ন্যায়সঙ্গত ও সমতাভিত্তিক ভবিষ্যৎ গড়ায় অঙ্গীকারবদ্ধ ছিলেন জুলহাজ। সে কাজেই তিনি নিজেকে উৎসর্গ করেছেন। যারা তাকে চিনতেন ও ভালোবাসতেন এবং পরিবর্তনের আকাঙ্ক্ষায় তার কাজ যাদের উজ্জীবিত করেছে, তাদের মাঝে জুলহাজের কীর্তি রয়ে যাবে। জুলহাজের সাহস, অন্যের জন্য তার সহানুভূতি চির জাগরূক হয়ে থাকবে, এটুকু জেনে অন্তত আপনারা সান্ত্বনা খুঁজে নেবেন। এই চরম দুঃসময়ে আমি আপনাদের পাশে আছি। মিনহাজ মান্নান গণমাধ্যমকে বলেন, চিঠিতে ওবামা স্বাক্ষর করেছেন গত ৫ মে।"
"সরকারিভাবে ৩ হাজার ৬১৬ জন নার্স নিয়োগ পরীক্ষা বর্জন করেছেন আন্দোলনকারী নার্সরা। গতকাল সকালে অনুষ্ঠিত এই পরীক্ষায় এক তৃতীয়াংশ নার্স অংশগ্রহণ করেন বলে জানা গেছে। গত বুধবার সন্ধ্যা থেকে গতকাল বেলা ৩টা পর্যন্ত ব্যাচ, মেধা ও জ্যেষ্ঠতার ভিত্তিতে নিয়োগের দাবিতে ঢাকা নার্সিং কলেজের সামনে নার্সরা একটানা অবস্থান করেন। বিকালে শহীদ মিনারে বিক্ষোভ-মিছিল করার চেষ্টা করলেও পুলিশি বাধায় তা পণ্ড হয়। ফলে নার্সদের আন্দোলন স্থগিত করা হয়েছে।এ বিষয়ে রাজধানীর সেগুনবাগিচায় ঢাকা রিপোর্টার্স ইউনিটিতে (ডিআরইউ) আজ শনিবার সকালে এক সংবাদ সম্মেলনের আয়োজন করেছে বাংলাদেশ ডিপ্লোমা বেকার নার্সেস অ্যাসোসিয়েশন (বিডিবিএনএ) ও বাংলাদেশ বেসিক গ্র্যাজুয়েট নার্সেস সোসাইটি (বিবিজিএনএস)। মামলা ও পরীক্ষা বাতিলের দাবিতে সারা দেশ থেকে ১০ হাজারেরও বেশি নার্স লাগাতার এ অবস্থান কর্মসূচিতে যোগ দিয়েছিলেন।বিবিজিএনএসের সভাপতি রাজীব কুমার বিশ্বাস বলেন, আমরা একটানা কয়েকদিন শান্তিপূর্ণ আন্দোলন করেছি। পরীক্ষা বাতিলের জন্য এ আন্দোলন করলেও গতকাল সরকার পরীক্ষা নিয়েছে। আজ সকালে ডিআরইউতে আন্দোলনের পরবর্তী কর্মসূচি ঘোষণা করা হবে। মামলার বিষয়ে তিনি বলেন, উদ্দেশ্যপ্রণোদিতভাবে আন্দোলনকারী নার্সদের হয়রানি করতে মামলা করা হয়েছে। অবিলম্বে মামলা প্রত্যাহারের দাবি জানাচ্ছি। আগের নিয়মে ব্যাচ, মেধা ও জ্যেষ্ঠতার ভিত্তিতে নিয়োগের দাবিতে বিডিবিএনএ ও বিবিজিএনএস দীর্ঘদিন ধরে আন্দোলন করে আসছে। গত বুধবার রাতে স্বাস্থ্যমন্ত্রী মোহাম্মদ নাসিমের বাসার সামনে পুলিশের সঙ্গে নার্সদের সংঘর্ষের ঘটনায় এক হাজার ৪০০ নার্সের বিরুদ্ধে ধানমন্ডি থানায় মামলা হয়েছে। মামলার ঘটনায় নার্সদের মধ্যে আতঙ্ক বিরাজ করছে।"
"নাগরিক ঐক্যের আহ্বায়ক মাহমুদুর রহমান মান্নাকে বিনা বিচারে আটক রাখা হয়েছে বলে অভিযোগ করেছেন সাবেক তত্ত্বাবধায়ক সরকারের উপদেষ্টা ব্যারিস্টার মইনুল হোসেন। তিনি বলেন, দেশের স্বার্থ বিকিয়ে দেওয়া হচ্ছে। গণতান্ত্রিক অধিকার হরণ করা হচ্ছে। এটা মুক্তিযুদ্ধের লক্ষ্য ছিল না। গণতন্ত্রের জন্যই মুক্তিযুদ্ধ হয়েছে। অথচ গণতন্ত্রের সংগ্রামে অগ্রণী মান্নাকে বিনা বিচারে আটক রাখা হয়েছে। তাকে জামিন দেওয়া হচ্ছে না।গতকাল বিকালে নাগরিক ঐক্যের চতুর্থ প্রতিষ্ঠাবার্ষিকী উপলক্ষে রাজধানীর ঢাকা রিপোর্টার্স ইউনিটিতে (ডিআরইউ সাগর-রুনি মিলনায়তন) এক আলোচনা সভায় তিনি এ কথা বলেন। সংগঠনের উপদেষ্টা এস এম আকরামের সভাপতিত্বে সভায় বক্তব্য রাখেন গণস্বাস্থ্য কেন্দ্রের প্রতিষ্ঠাতা ডা. জাফরুল্লাহ চৌধুরী, ঢাকা বিশ্ববিদ্যালয়ের অধ্যাপক ড. আসিফ নজরুল, বাসদ সাধারণ সম্পাদক খালেকুজ্জামান, বিপ্লবী ওয়ার্কার্স পার্টির সাধারণ সম্পাদক সাইফুল হক, নাগরিক ঐক্যের কেন্দ্রীয় নেতা আবু বক্কর সিদ্দিক, আতিকুর রহমান, খন্দকার সেলিম, শহীদুল্লা কায়সার প্রমুখ। ড. আসিফ নজরুল বলেন, মান্না সবসময়ই গণতন্ত্র ও বাক স্বাধীনতার পক্ষে সোচ্চার ছিলেন। তার গ্রেফতারের পর সবকিছুই মুখ থুবড়ে পড়েছে। সবাইকে ঐক্যবদ্ধভাবে মান্নার মুক্তির দাবি তুলতে হবে। জাফরুল্লাহ চৌধুরী মান্নাসহ সব রাজবন্দীর মুক্তির দাবিতে ঐক্যবদ্ধ আন্দোলনের আহ্বান জানান।"
"অনুপ্রবেশ বন্ধে ২০১৭ সালের জুনের মধ্যেই ভারত (আসাম)-বাংলাদেশ অরক্ষিত সীমান্ত সিল করে দেওয়ার নির্দেশ দিল বিজেপি নেতৃত্বাধীন ভারতের জাতীয় গণতান্ত্রিক মোর্চা (এনডিএ) সরকার। নির্বাচনী প্রতিশ্রুতি অনুযায়ী আসামে বিজেপি ক্ষমতায় আসার এক সপ্তাহের মধ্যেই এ সিদ্ধান্ত নেওয়া হলো। বৃহস্পতিবারই দিল্লিতে স্বরাষ্ট্র মন্ত্রণালয়ের কর্মকর্তাদের সঙ্গে বৈঠকে স্বরাষ্ট্রমন্ত্রী রাজনাথ সিং সীমান্ত বন্ধের এ নির্দেশ দেন।সীমান্ত বন্ধে ইতিমধ্যেই বিএসএফের একজন অতিরিক্ত ডিজি ও সেন্ট্রাল পাবলিক ওয়ার্কস ডিপার্টমেন্ট (সিপিডব্লিউডি)-এর এক অতিরিক্ত ডিজি আসাম-বাংলাদেশ সীমান্ত পরিদর্শন করে এসে ব্যাপক পরিকল্পনা নিয়েছেন।আসাম সীমান্ত নিয়ে পর্যালোচনা করতে গতকালের বৈঠকে রাজনাথ সিং ছাড়াও উপস্থিত ছিলেন স্বরাষ্ট্র প্রতিমন্ত্রী কিরেনে রিজিজু, সীমান্ত ব্যবস্থাপনা মন্ত্রণালয়ের সচিব সুশীলকুমারসহ স্বরাষ্ট্র মন্ত্রণালয়, বিএসএফ ও সিপিডব্লিউডির শীর্ষ কর্মকর্তারা। স্বরাষ্ট্র মন্ত্রণালয়ের এক কর্মকর্তা জানিয়েছেন, ‘গতকালের বৈঠকেই পুরো আসাম-বাংলাদেশ সীমান্ত সম্পূর্ণ সিল করে দেওয়ার নির্দেশ দিয়েছেন স্বরাষ্ট্রমন্ত্রী। বৈঠকে ঠিক হয়েছে ৬০.৭ কিলোমিটার অরক্ষিত সীমান্তের মধ্যে ১১.৯ কিলোমিটার কাঁটাতারের বেড়া দেওয়া হবে, বাকি ৪৮.৮ কিলোমিটার সীমান্ত (রিভারাইন) বন্ধ করতে প্রযুক্তিগত সাহায্য নেওয়া হবে অর্থাৎ সীমান্ত বন্ধে উচ্চ ক্ষমতাসম্পন্ন ক্যামেরা, রাডার, অপটিক্যাল ফাইবার, ইনফ্রা রেড সেন্সর, গ্রাউন্ড সেন্সর, অ্যারোস্ট্যাটের মতো একাধিক প্রযুক্তি ব্যবহার করা হবে।’ স্বরাষ্ট্র মন্ত্রণালয়ের মুখপাত্র জানিয়েছেন, ‘২০১৭ সালের জুনের মধ্যেই আসাম-বাংলাদেশ সীমান্ত পুরোপুরি বন্ধ করে দেওয়া হবে।’ কেন্দ্রীয় সরকারের এ সিদ্ধান্তকে স্বাগত জানিয়েছেন আসামের মুখ্যমন্ত্রী সর্বানন্দ সনোয়াল। তিনি বলেন, ‘এ ভালো খবরটার জন্য আমি খুব আনন্দিত। এ ঘোষণার মধ্য দিয়ে আমরা নির্বাচনী প্রতিশ্রুতি পালন করতে পারব।’প্রসঙ্গত, ভারতের সঙ্গে বাংলাদেশের মোট সীমানা ৪ হাজার ৯৬ কিলোমিটার। এর মধ্যে আসামের সঙ্গে বাংলাদেশের আন্তর্জাতিক সীমানা রয়েছে প্রায় ২৮৪ কিলোমিটার, যার মধ্যে ২২৩.৭ কিলোমিটার বেড়া আছে। বাকি রয়েছে ৬০.৭ কিলোমিটার। সম্প্রতি আসামের বিধানসভা নির্বাচনে অনুপ্রবেশ ইস্যুকে হাতিয়ার করেই নির্বাচনে লড়াই করেছিল বিজেপি। ক্ষমতায় এলে অনুপ্রবেশ বন্ধে সীমান্ত সিল করে দেওয়া হবে বলেও প্রতিশ্রুতি দিয়েছিল তারা।"
"জাতীয় সংসদের বাজেট অধিবেশনের উদ্বোধনী অনুষ্ঠানে বৃহস্পতিবার বাংলাদেশ বেতারে বিএনপির দলীয় সংগীত ‘প্রথম বাংলাদেশ আমার শেষ বাংলাদেশ’ গানটি পরিবেশন করা হয়। এর পরিপ্রেক্ষিতে ১৬ জনের বিরুদ্ধে ব্যবস্থা নিয়েছে বাংলাদেশ বেতার কর্তৃপক্ষ। গতকালই ছয়জনকে সাময়িক বরখাস্ত করা হয়েছে। আর ১০ জনকে বরখাস্তের জন্য সুপারিশ করা হয়েছে তথ্য মন্ত্রণালয়ে। আগামীকাল রবিবার কর্তৃপক্ষ উচ্চ ক্ষমতাসম্পন্ন আরেকটি তদন্ত কমিটি গঠন করবে সংশ্লিষ্টদের বিরুদ্ধে আরও বিশদ তদন্তের জন্য। ওই তদন্ত প্রতিবেদনের আলোকে সংশ্লিষ্টদের বিরুদ্ধে কঠোর ব্যবস্থা নেওয়া হবে। তথ্য মন্ত্রণালয় ও বাংলাদেশ বেতার সূত্রে জানা গেছে এসব তথ্য।সূত্র জানায়, উদ্বোধনী অধিবেশনে প্রথমে কোন সংগীত পরিবেশন হবে, পরে কোনটি পরিবেশন হবে এবং শেষে কোন সংগীতটি পরিবেশন হবে— তা আগে থেকেই নির্ধারিত থাকে। কিন্তু অর্থমন্ত্রী আবুল মাল আবদুল মুহিত ২০১৬-১৭ অর্থবছরের বাজেট বক্তৃতা শুরুর আগে উদ্বোধনী অনুষ্ঠানে বাংলাদেশ বেতারে পরিবেশন করা হয় বিএনপির দলীয় সংগীত ‘প্রথম বাংলাদেশ আমার শেষ বাংলাদেশ’ গানটি। এ নিয়ে সরকারি ও বিরোধীদলীয় সংসদ সদস্য এবং সরকারের বিভিন্ন মহলে তোলপাড় শুরু হয়। কীভাবে এবং কারা এ সংগীত পরিবেশন করেছেন তা নিয়ে সব মহল থেকে প্রশ্ন ওঠে। বাংলাদেশ বেতারের মহাপরিচালক (ডিজি) এ কে এম নেছার উদ্দিন ভূঁইয়া গত রাতে বাংলাদেশ প্রতিদিনকে বলেন, বৃহস্পতিবার বিকাল ৩টা ২০ মিনিটে বাজেট অধিবেশনের উদ্বোধনী অনুষ্ঠানে বিএনপির দলীয় সংগীত পরিবেশনের সঙ্গে কারা জড়িত এবং কেন এ সংগীত পরিবেশন করা হলো, তা তদন্তে তত্ক্ষণাৎ প্রকৌশল বিভাগ ও অনুষ্ঠান বিভাগের লোকজন নিয়ে দুটি কমিটি গঠন করে দেওয়া হয়। প্রথম কমিটি করা হয়েছে অনুষ্ঠান বিভাগের এক্সটার্নেল সার্ভিসের (বহির্বিশ্ব) পরিচালক কামাল আহমেদকে প্রধান করে। দুই সদস্যবিশিষ্ট কমিটির অন্য সদস্য হচ্ছেন অনুষ্ঠান বিভাগের পরিচালক (শিক্ষা) আজহারুল ইসলাম। অন্য কমিটির প্রধান হচ্ছেন বেতারের প্রকৌশল বিভাগের অতিরিক্ত প্রধান প্রকৌশলী। কমিটির অন্য সদস্য হচ্ছেন একই বিভাগের প্রকৌশলী আশিকুর রহমান।বাংলাদেশ বেতারের সংশ্লিষ্ট সূত্র জানায়, দুই কমিটির তাত্ক্ষণিক তদন্ত প্রতিবেদনে অনুষ্ঠান ও প্রকৌশল বিভাগের মোট ১৬ জনের বিরুদ্ধে সুস্পষ্ট অভিযোগ আনা হয়। এর মধ্যে ১০ জন হচ্ছেন প্রথম শ্রেণির কর্মকর্তা এবং ছয়জন দ্বিতীয় ও তৃতীয় শ্রেণির কর্মচারী। তদন্ত কমিটির প্রতিবেদনের পরিপ্রেক্ষিতে গতকাল বিকালেই বাংলাদেশ বেতারের মহাপরিচালক তত্ক্ষণাৎ দ্বিতীয় ও তৃতীয় শ্রেণির ছয়জনকে সাময়িক বরখাস্ত করেছেন। আর প্রথম শ্রেণির ১০ কর্মকর্তাকে বরখাস্তের জন্য তথ্য মন্ত্রণালয়ে সুপারিশ করা হয়েছে। আগামীকালই এদের বিরুদ্ধে বরখাস্তের আদেশ জারি করতে পারে তথ্য মন্ত্রণালয়।বেতারের মহাপরিচালক বলেন, যাদের বিরুদ্ধে সাময়িক ব্যবস্থা নেওয়া হয়েছে তাদের বিরুদ্ধে স্থায়ী পদক্ষেপ নিতে উচ্চ পর্যায়ের একটি কমিটি গঠন করা হবে। আগামীকাল রবিবার এ কমিটি গঠন করা হবে জানিয়ে তিনি বলেন, তারা বিশদ তদন্ত করবেন। কেন, কী উদ্দেশ্যে এ সংগীত পরিবেশন করা হয়েছে তা খতিয়ে দেখবেন। বেতারের একটি সূত্র জানায়, প্রায় ১০ বছর ধরে বিএনপি ক্ষমতায় নেই। যার ফলে ‘প্রথম বাংলাদেশ আমার শেষ বাংলাদেশ’ সংগীতটিও সরকারি কোনো অনুষ্ঠানে পরিবেশন করা হয় না। কিন্তু এত বছর পর হঠাৎ করে কেন এ সংগীতটি পরিবেশন করা হলো? কারা করল? কী উদ্দেশ্যে করল?— এসব প্রশ্ন এখন সবার মুখে ঘুরপাক খাচ্ছে। সংগীতটি যখন বাজানো হয় তখন অনুষ্ঠান ও প্রকৌশল বিভাগের যারা দায়িত্বশীল ছিলেন তারা তা শুনছিলেন। বিশেষ করে অনুষ্ঠান বিভাগের যিনি অনএয়ার করার সময় হেড ফোনে শুনছিলেন তিনি কেন তত্ক্ষণাৎ এটি বন্ধের নির্দেশ দেননি, সে প্রশ্ন উঠেছে।এসব বিষয়ই উচ্চ ক্ষমতাসম্পন্ন কমিটি তদন্ত করে দেখবে। তথ্য সচিব মরতুজ আহমদ গত রাতে বাংলাদেশ প্রতিদিনকে বলেন, এ ব্যাপারে কোথায় কার গাফিলতি আছে, সে বিষয় খতিয়ে দেখতে বেতারের পক্ষ থেকে কমিটি গঠন করা হয়েছে। তদন্ত প্রতিবেদন পাওয়ার পর এ বিষয়ে ব্যবস্থা নেওয়া হবে।"
"চট্টগ্রাম নিউমার্কেট মোড়ে হোটেল ম্যানেজার ও আলকরণ এলাকায় সেলুনের এক কর্মচারী খুন হয়েছেন। গত বৃহস্পতিবার রাতে পৃথক সময়ে এ ঘটনা ঘটে। নিহত হোটেল ম্যানেজারের নাম মোহাম্মদ রফিক (৫৫) ও সেলুন কর্মীর নাম মো. মোমিন (২৫)।থানা সূত্রে জানা গেছে, নিউমার্কেট মোড়ের হোটেল আল ফয়েজের সহকারী ম্যানেজার মোহাম্মদ রফিক হোটেলের ভিতরেই খুন হয়েছেন। রাত ১টা থেকে ৫টার মধ্যে কোনো এক সময় এ ঘটনা ঘটে। রাতে কাজ শেষে প্রতিদিনের মতো রেস্তোরাঁর ভিতরেই ঘুমিয়েছিলেন মোহাম্মদ রফিক, কর্মচারী আনোয়ার ও স্বপন চাকমা। তবে ঘটনার পর থেকে স্বপন চাকমা পলাতক রয়েছেন। থানার এসআই মোস্তফা জানান, খবর পেয়ে ভোর সাড়ে ৫টার দিকে পুলিশ রেস্তোরাঁয় গিয়ে রফিকের রক্তাক্ত লাশ উদ্ধার করে। আহত আনোয়ারকে হাসপাতালে পাঠানো হয়। দুজনের শরীরের বিভিন্ন স্থানে ধারালো অস্ত্রের আঘাতের চিহ্ন রয়েছে।  অপর ঘটনাটি ঘটেছে বৃহস্পতিবার রাত সাড়ে ১০টার দিকে। পুলিশ জানায়, জসিম নামে এক যুবক আলকরণের জনি হেয়ার কাটিং সেলুনে চুল কাটানোর পর ১০ টাকা নিয়ে মোমিমের সঙ্গে কথা কাটাকাটিতে লিপ্ত হয়। রাত ১২টার দিকে জসিম রাজু নামের এক বন্ধুকে নিয়ে আবার সেলুনে যান। তখন রাজু মোমিনকে কান ধরে উঠবোস করান। একপর্যায়ে মোমিন ক্ষিপ্ত হয়ে রাজুকে ঘুষি মারেন। এরপর রাজু সেলুনের ক্ষুর নিয়ে মোমিনের শরীরের বিভিন্ন স্থানে আঘাত করেন। পরে রক্তাক্ত অবস্থায় মোমিনকে চমেক হাসপাতালে নেওয়া হলে চিকিৎসক মৃত ঘোষণা করেন। নগর পুলিশের অতিরিক্ত উপ-কমিশনার (দক্ষিণ) শাহ আবদুর রউফ বলেন, পুলিশ রাতেই জসিমকে গ্রেফতার করেছে। তবে পলাতক রাজুকে গ্রেফতারে পুলিশ অভিযান অব্যাহত রেখেছে।"
"নাট্যচক্রের ‘ভদ্দরনোক’ নাটকটি মঞ্চায়নের মধ্য দিয়ে শিল্পকলা একাডেমিতে শেষ হলো সপ্তাহব্যাপী ‘সপ্তবর্ণা নাট্য উৎসব-২০১৬’।গতকাল সন্ধ্যায় একাডেমির জাতীয় নাট্যশালার মূল মিলনায়তনে মঞ্চায়ন হয় এই নাটকটি। ফরাসি নাট্যকার মলিয়ের রচিত ‘ভদ্দরনোক’-এর রূপান্তর ও নির্দেশনায় ছিলেন গোলাম সারোয়ার। বিভিন্ন চরিত্রে অভিনয় করেছেন দলের নিয়মিত নাট্যকর্মীরা। এর আগে অনুষ্ঠিত সমাপনী আলোচনায় প্রধান অতিথি ছিলেন সাংস্কৃতিক ব্যক্তিত্ব ও সাংবাদিক কামাল    লোহানী। নাট্যচক্রের সভাপতি ম. হামিদের সভাপতিত্বে এতে বিশেষ অতিথি ছিলেন স্বাস্থ্য ও পরিকল্পনা মন্ত্রণালয়ের সচিব সৈয়দ মঞ্জুরুল ইসলাম এবং অভিনেতা ও নির্দেশক মামুনুর রশীদ। অনুভূতি ব্যক্ত করেন নাট্যকার ও নির্দেশক গোলাম  সারোয়ার। বিভিন্ন চরিত্রে অভিনয় করেছেন দলের নিয়মিত নাট্যকর্মীরা। এর আগে অনুষ্ঠিত সমাপনী আলোচনায় প্রধান অতিথি ছিলেন সাংস্কৃতিক ব্যক্তিত্ব ও সাংবাদিক কামাল লোহানী। নাট্যচক্রের সভাপতি ম. হামিদের সভাপতিত্বে এতে বিশেষ অতিথি ছিলেন স্বাস্থ্য ও পরিকল্পনা মন্ত্রণালয়ের সচিব সৈয়দ মঞ্জুরুল ইসলাম এবং অভিনেতা ও নির্দেশক মামুনুর রশীদ। অনুভূতি ব্যক্ত করেন নাট্যকার ও নির্দেশক গোলাম সারোয়ার। গত ২৮ মে শিল্পকলা একাডেমির জাতীয় নাট্যশালার মূল মিলনায়তনে শুরু হয় সাত দিনের এই নাট্যোৎসব। এতে প্রতিদিন একটি করে সাত দিনে মোট সাতটি নাটক মঞ্চায়ন করা হয়।ফল উৎসব টিএসসিতে : ঢাকা বিশ্ববিদ্যালয়ের টিএসসিতে গতকাল দিনব্যাপী অনুষ্ঠিত হলো ফল উৎসব। সাংস্কৃতিক সংগঠন দৃষ্টির আয়োজনের এই উৎসবে বাংলাদেশের বিভিন্ন অঞ্চলের অর্ধশতাধিক ফল প্রদর্শন করা হয়। ২৩ জন দুস্থ শিশুর হাতে ফলের ঝুড়ি তুলে দিয়ে সকালে টিএসসির ক্যাফেটেরিয়ায় এই উৎসব উদ্বোধন করেন অনুষ্ঠানের প্রধান অতিথি জাতীয় সংসদের ডেপুটি স্পিকার ফজলে রাব্বি মিয়া। এতে বিশেষ অতিথি আবদুল মালেক, সেলিনা হোসেন, ওসমান গনি, অধ্যাপক রূপা চক্রবতী এবং সি এম কয়েস সামি।দিনব্যাপী এই উৎসবে সুবিধাবঞ্চিত শিশুদের মধ্যে ফল বিতরণের পাশাপাশি আগত অতিথিদের ফল দিয়ে আপ্যায়ন করা হয়।"
"জাতীয় বাজেটে মোবাইল সেবার ওপর সম্পূরক শুল্ক বাড়ানোর প্রস্তাবের পর গ্রাহকের কাছ থেকে অতিরিক্ত টাকা কাটা শুরু করেছে মোবাইল অপারেটরগুলো। গ্রাহকদের এসএমএসের মাধ্যমে অতিরিক্ত টাকা কাটার বিষয়ে জানিয়েও দিচ্ছে মোবাইল অপারেটরগুলো। গতকাল একটিমোবাইল অপারেটর কোম্পানির পাঠানো বিশেষ বিজ্ঞপ্তিতে এ তথ্য জানানো হয়। এতে বলা হয়, রাজস্ব বোর্ডের সাম্প্রতিক নির্দেশনা ও সরকারি আদেশনামা অনুসারে সব মোবাইল ফোন সেবার ওপর বর্তমানের ৩ শতাংশের পরিবর্তে ৫ শতাংশ সম্পূরক শুল্ক আরোপ করা হয়েছে। এর পরিপ্রেক্ষিতে ৩ জুন থেকে সব  মোবাইল ফোন সেবার ওপর পরিবর্তিত চার্জ প্রযোজ্য হবে। আরেকটি অপারেটর সূত্র জানায়, সরকারের নির্দেশনা অনুযায়ী নতুন ট্যারিফ কার্যকর করা হয়েছে।"
"বিশ্ব সবুজায়নের স্বপ্নে ‘গাছ লাগান, দেশ বাঁচান, পরিবেশ রক্ষা করুন’ স্লোগানে বাইসাইকেলে দেশ ভ্রমণে বেরিয়েছেন নারায়ণগঞ্জের ফতুল্লার ধর্মগঞ্জ এলাকার আবদুল আজিজ মাতব্বর। গতকাল এ সফরে তিনি নাটোরের বড়াইগ্রামে আসেন। এ সময় তিনি বড়াইগ্রাম উপজেলা প্রেসক্লাবের সাংবাদিকদের সঙ্গে মতবিনিময় করেন। বুধবার সকাল ৯টায় ফতুল্লার ধর্মগঞ্জ থেকে একা বাইসাইকেলে রাজশাহী বিভাগ ভ্রমণের উদ্দেশ্যে রওনা হন আজিজ। তিনি ধর্মগঞ্জের উজির আলীর ছেলে। তিনি মাত্র ৯ম শ্রেণি পর্যন্ত লেখাপড়া করে ধর্মগঞ্জ শাহীন কোল্ড স্টোর এলাকায় সামান্য মোবাইল রিচার্জের ব্যবসা করেন। ব্যক্তি জীবনে অবিবাহিত আবদুল আজিজ তিন ভাই ও এক বোনের মধ্যে সবার ছোট। স্বল্প শিক্ষিত আর স্বল্প আয় হলেও আজিজ স্বপ্ন দেখেন সবুজ পৃথিবীর। যেখানে থাকবে সবুজে ঘেরা মুক্ত হাওয়ার নির্মল পরিবেশ। বিশুদ্ধ বাতাস আর ছায়াঘেরা সবুজ পরিবেশ সারা পৃথিবীতে ছড়িয়ে পড়বে এ আশায় সাইকেলে দেশ ভ্রমণের সঙ্গে সঙ্গে বিভিন্ন শিক্ষা প্রতিষ্ঠানে তিনি নিজ উদ্যোগে ফলজ, বনজ ও ঔষধি গাছ রোপণ করে চলেছেন। এর আগে একই দাবিতে তিনি গত বছরের আগস্ট মাসে চট্টগ্রাম বিভাগের কক্সবাজার জেলার টেকনাফ পর্যন্ত বাইসাইকেলে ভ্রমণ করেন। সামান্য মোবাইল রিচার্জের দোকানের আয়ের সবটুকুই তিনি খরচ করছেন তার এ স্বপ্নের পেছনে। দেশের সব বিভাগ ভ্রমণ শেষে সবুজ বিশ্বায়নের স্লোগানকে বিশ্বময় ছড়িয়ে দিতে বাইসাইকেলে সৌদি আরব ভ্রমণের ইচ্ছা আছে তার।"
"বারবার বারণ করার পরও গাড়ি থেকে পথচারীদের দিকে পাথর ছুড়ছিল শিশুটি। এতে প্রচণ্ড ক্ষুব্ধ হন মা-বাবা। শাস্তি দিতে সাত বছরের ছেলেকে পাহাড়ি পথে গাড়ি থেকে নামিয়ে দেন। শিশুটি চলে যায় পাশের জঙ্গলে। সেখানে আবার ভালুকের বসতি। এরপর থেকে খুঁজে পাওয়া যাচ্ছিল না তাকে। খবর এএফপির।এক সপ্তাহ ধরে খোঁজখবর চলে। গতকাল বহালতবিয়তেই জাপানের উত্তরাঞ্চলের ওই জঙ্গলে পাওয়া যায় ইয়ামাতো      তানুকাকে। তার শরীরে আঘাতের কোনো চিহ্ন ছিল না। স্বাস্থ্যও ভালো ছিল। সেনাবাহিনীর একটি ঘাঁটির কাছেই হাঁটাহাঁটি করছিল সে। তানুকা জানায়, সেনাঘাঁটির কাছে একটি ঘরে আশ্রয় নিয়েছিল সে। সেখানে একটি পানির কল ছিল। সেখান থেকে পানি পান করত। জাপানের উত্তরাঞ্চলের হোক্কাইদো দ্বীপের পুলিশের মুখপাত্র তমোহিতো তামুরা বলেন, খবর দেওয়ার পর শিশুটির মা-বাবা এসে দেখা করেছেন। তানুকাকে ফিরে পেয়ে তারা খুবই খুশি। সেলফ ডিফেন্স ফোর্সের মুখপাত্র মানাবু তাকেহারা বলেন, তানুকাকে শারীরিক পরীক্ষার জন্য হেলিকপ্টারে করে হাসপাতালে পাঠানো হয়েছে। গত শনিবার যে জায়গা থেকে তানুকা হারিয়ে যায় সেখান থেকে পাঁচ কিলোমিটার উত্তর-পূর্বে তাকে খুঁজে পাওয়া যায়। সেলফ ডিফেন্স  ফোর্সের নাম প্রকাশে অনিচ্ছুক এক সেনা স্থানীয় গণমাধ্যমকে জানান, জঙ্গলের ভিতরে সেনাবাহিনীর দুটি ঘর রয়েছে। তার কাছে একটি ঘরে তানুকাকে পাওয়া যায়। দেখামাত্র তানুকা কিছু খেতে চায়। কারণ, সে খুব ক্ষুধার্ত ছিল। নিজের নামও বলে সে। প্রথমে শিশুটির মা-বাবা পুলিশের কাছে সত্য গোপন করেন। বলেন, তারা জঙ্গলের পাশে বুনো সবজি তুলতে নেমেছিলেন। এরপর তানুকা হারিয়ে গেছে। পরে পুলিশকে জানান, শাস্তি দিতে শিশুটিকে গাড়ি থেকে নামিয়ে দিয়েছিলেন। মা-বাবার এমন নিষ্ঠুর আচরণের ঘটনায় সামাজিক যোগাযোগ মাধ্যমসহ জাপানের স্থানীয় গণমাধ্যমগুলোতে কঠোর সমালোচনা হয়। তানুকার জন্য উদ্বিগ্ন হয়ে পড়ে জাপানবাসী। তাকে খুঁজে পাওয়ার পর তাই চেনা-অচেনা সবাই আনন্দিত। সামাজিক যোগাযোগ মাধ্যম টুইটারসহ বিভিন্ন মাধ্যমে তানুকাকে নিয়েই যত আলোচনা। টুইটারে দেওয়া বার্তায় একজন লেখেন, ‘ওহ, শিশুটিকে খুঁজে পাওয়া  গেছে।’ কীভাবে সাত দিন জঙ্গলে একা বেঁচেছিল শিশুটি তা নিয়ে বিস্ময় প্রকাশ করেন আরেক টুইটার ব্যবহারকারী। পুরো এক সপ্তাহ জঙ্গলে তানুকার খোঁজ চলেছে। প্রথমে পুলিশ তাকে  খোঁজে। পরে জাপানি সেনারাও যোগ দেয়। ভারি বৃষ্টির জন্য উদ্ধার কাজ ব্যাহত হয়। তবে শেষ পর্যন্ত যখন তানুকাকে পাওয়া গেল, তখন সবাই দারুণ খুশি। ভুল বুঝতে পেরেছেন তানুকার মা-বাবাও। জাপানের গণমাধ্যমে প্রচারিত এক অনুষ্ঠানে এ রকম আচরণ করায় সবার কাছে ক্ষমা চেয়েছেন তানুকার বাবা।"
"সন্ত্রাসবাদবিরোধী নতুন জোট গঠন করা সৌদি আরব বাংলাদেশকে পাশে পাওয়ার জন্য উদগ্রীব। নতুন এ উদ্যোগে বাংলাদেশের সেনাদের অংশগ্রহণের প্রতিশ্রুতি চায় দেশটি। স্পর্শকাতর এ ইস্যুতে পশ্চিমা দেশগুলোর প্রস্তাব একবাক্যে নাকচ করে দিলেও ভিন্ন মাত্রা পাচ্ছে সৌদি আরবের প্রস্তাব। ধর্মীয় দৃষ্টিকোণ থেকে বিশেষ মর্যাদা পাওয়া সৌদি আরবের যে কোনো ইস্যুতে পাশে থাকার নীতি মেনে চলে আসা বাংলাদেশ এবারও ব্যতিক্রম করছে না। গতকাল বিকালে ঢাকা থেকে রওনা দিয়ে রাতে সৌদি আরবের জেদ্দায় পৌঁছানো প্রধানমন্ত্রী শেখ হাসিনা এমন বার্তাই দেবেন সৌদি বাদশাহ সালমান বিন আবদুল আজিজকে। বলবেন, ‘ইসলামের পবিত্রতা রক্ষার প্রয়োজনে এবং বৈশ্বিক উদ্যোগের পরিপ্রেক্ষিতে সেনা পাঠাতে বাংলাদেশ আগেও পিছপা হয়নি, ভবিষ্যতেও হবে না।’ সফরে বাংলাদেশের আগ্রহের মধ্যে আছে একটি বৃহৎ সার কারখানাসহ বড় কয়েকটি অবকাঠামো খাতে সৌদি আরবের বিনিয়োগ ও দ্রুততম সময়ে ভিসা সংকটের সমাধান হওয়া। অবশ্য এসবের বাইরে বিভিন্ন খাতে ছয়টি চুক্তি ও সমঝোতা স্মারক স্বাক্ষরের প্রস্তুতিও রয়েছে দুই দেশের। ঢাকার কূটনৈতিক সূত্র থেকে এসব তথ্য জানা গেছে। জানা যায়, সফরসঙ্গীদের নিয়ে প্রধানমন্ত্রীকে বহন করা বাংলাদেশ বিমানের ভিভিআইপি ফ্লাইট গতকাল বিকাল ৪টায় হযরত শাহজালাল (রহ.) আন্তর্জাতিক বিমানবন্দর থেকে জেদ্দার উদ্দেশে ছেড়ে যায়। পররাষ্ট্রমন্ত্রী এ এইচ মাহমুদ আলী, বঙ্গবন্ধুর ছোট মেয়ে শেখ রেহানা এবং একটি ব্যবসায়ী প্রতিনিধি দলসহ প্রধানমন্ত্রী ৭৫ সদস্যের প্রতিনিধি দলের নেতৃত্ব দিচ্ছেন। মন্ত্রিসভার সদস্য ও তিন বাহিনীর প্রধানসহ সরকারের গুরুত্বপূর্ণ ব্যক্তিরা বিমানবন্দরে প্রধানমন্ত্রীকে বিদায় জানান। পরে সৌদির স্থানীয় সময় রাত ৮টার কিছু পরে বিমানটি জেদ্দার কিং আবদুল আজিজ আন্তর্জাতিক বিমানবন্দরে অবতরণ করে। সেখানে সৌদি সেনাবাহিনীর একটি বিশেষ সুসজ্জিত দল গার্ড অব অনার প্রদান করে। সৌদি আরব সফরকালে প্রধানমন্ত্রী জেদ্দা রয়্যাল কনফারেন্স প্যালেসে অবস্থান করবেন। তবে প্রধানমন্ত্রী গত রাতেই পবিত্র ওমরাহ পালনের জন্য মক্কার হারাম শরিফের উদ্দেশে রওনা দেন। ওমরাহ শেষে ভোরে ফজরের নামাজ আদায়ের পর শুরু হবে সফরের অন্যান্য কর্মসূচি। বাদশাহ সালমান বিন আবদুল আজিজ আল সৌদ সিংহাসনে আসীন হওয়ার পর এটাই বাংলাদেশের প্রধানমন্ত্রীর প্রথম সৌদি আরব সফর। আর গত সাড়ে সাত বছরে প্রধানমন্ত্রী শেখ হাসিনার এটা তৃতীয় সৌদি সফর। এর আগে প্রধানমন্ত্রী শেখ হাসিনা ২০০৯ সালের এপ্রিলে তৎকালীন সৌদি বাদশাহ আবদুল্লাহ বিন আবদুল আজিজের আমন্ত্রণে এবং ২০১৩ সালের নভেম্বরে ওমরাহ পালনের উদ্দেশে দুই দফা সৌদি আরব সফর করেন। সফরসূচি অনুসারে, প্রধানমন্ত্রী আজ বিকালে জেদ্দায় এক অনুষ্ঠানে রিয়াদে বাংলাদেশের চ্যান্সেরি কমপ্লেক্স এবং বাংলাদেশ ভবন নির্মাণের ভিত্তিপ্রস্তর স্থাপন করবেন। আগামীকাল সকালে জেদ্দা রয়্যাল কনফারেন্স প্যালেসে সৌদি প্রতিরক্ষা উপমন্ত্রী সালমান বিন সুলতান আল সৌদ এবং সৌদি বাদশাহর রয়্যাল কাউন্সিলের উপদেষ্টা ইয়াসের আল মিয়াসহ কয়েকজন সৌদি মন্ত্রী ও সরকারের ঊর্ধ্বতন কর্মকর্তা প্রধানমন্ত্রীর সঙ্গে সাক্ষাৎ করবেন। দুপুরে জেদ্দার আল আন্দালুসে সৌদি বাদশাহর আল সালাম প্রাসাদে যাবেন প্রধানমন্ত্রী শেখ হাসিনা। সৌদি ক্রাউন প্রিন্স মোহাম্মাদ বিন নায়েফ বিন আবদুল আজিজ বাদশাহর প্রাসাদে প্রধানমন্ত্রীকে অভ্যর্থনা জানাবেন। পরে দ্বিপক্ষীয় বৈঠক করবেন প্রধানমন্ত্রী সৌদি বাদশাহর সঙ্গে। বৈঠকে দ্বিপক্ষীয় স্বার্থসংশ্লিষ্ট সব বিষয় ছাড়াও আঞ্চলিক এবং আন্তর্জাতিক বিষয়েও আলোচনা হবে। পররাষ্ট্রমন্ত্রী মাহমুদ আলী জানিয়েছেন, সৌদি আরবে বাংলাদেশের শ্রমবাজার সম্প্রসারণ, দ্বিপক্ষীয় ব্যবসা-বাণিজ্য, বিভিন্ন প্রকল্পে সৌদি সহযোগিতা বৃদ্ধি এবং হজ ব্যবস্থাপনার মতো বিষয়গুলো আলোচনায় প্রাধান্য পাবে। সোমবার সকালে প্রধানমন্ত্রী বিশেষ বিমানে জেদ্দা থেকে মদিনায় পৌঁছে উঠবেন হিলটন হোটেলে। প্রধানমন্ত্রী সেখানে মসজিদে নববীতে আসর ও মাগরিবের নামাজ একসঙ্গে আদায় করবেন এবং হযরত মুহম্মদ (সা.)-এর রওজা জিয়ারত করবেন। মঙ্গলবার মদিনার প্রিন্স মোহাম্মাদ বিন আবদুল আজিজ বিমানবন্দর থেকে রওনা দিয়ে বাংলাদেশ সময় সন্ধ্যা সাড়ে ৭টার দিকে ঢাকায় অবতরণ করবেন প্রধানমন্ত্রী শেখ হাসিনা।"
"একে তো রমজানের প্রভাবে নিত্যপণ্যের বাজার ছিল লাগামছাড়া, এর সঙ্গে যোগ হয়েছে নতুন বাজেটের প্রভাব। দুইয়ে মিলে এখন রাজধানীর বাজার বেসামাল। গতকাল রাজধানীর কলমিলতা,  মিরপুর বাজার ও গুলশান ১ নম্বর সিটি করপোরেশন মার্কেট ঘুরে দেখা যায়— ডাল, ছোলা, চিনি, মাছ, সবজিসহ প্রায় সব পণ্যের দাম আরেক দফা বেড়েছে। সবজির দাম কেজিতে ৫ থেকে ১০ টাকা বেড়েছে।ছোলা, চিনি ও ডালের দাম কেজিতে বেড়েছে ৫ থেকে ১৫ টাকা। আলুর দাম বেড়েছে ২-৩ টাকা। মাছের দাম বেড়েছে ২০ থেকে ৫০ টাকা। বাজার করতে আসা ক্রেতাদের অভিযোগ, সরকারের কোনোরকম মনিটরিং না থাকায় নিত্যপণ্যের বাজারের এই দশা হয়েছে। ব্যবসায়ীরা বাজেট ও রমজানের প্রভাব কাজে লাগিয়ে ইচ্ছামতো দাম বাড়িয়েছেন। ফলে বাজারে ক্রেতার ভিড় থাকলেও স্বস্তি ছিল না তাদের। ক্রেতাদের অভিযোগ, রমজান ঘনিয়ে আসায় এমন অবস্থার সৃষ্টি করেছেন কিছু ব্যবসায়ী। এরা চিনি, ছোলা, পিয়াজ ও মসলাজাতীয় সব পণ্য বাড়তি দামে বিক্রি করছেন। বর্তমানে বাজারে এসব পণ্যের সরবরাহে কোনো ঘাটতি নেই। তবুও চড়া দামের মাশুল দিতে হচ্ছে ভোক্তাদের। অন্যদিকে ব্যবসায়ীদের ব্যাখ্যা, এ অবস্থার অন্যতম কারণ রমজানে বাড়তি চাহিদা। তাই রমজানের আগেই বেড়েছে পিয়াজের ঝাঁজ, মরিচের ঝাল, আদা ও রসুনের তেজ। রাজধানীর কলমিলতা বাজারের গুঁড়া দুধ ব্যবসায়ী জসিম উদ্দিন জানান, ১ কেজি ওজনের ডানো দুধের দাম এখন ৫৬০ থেকে ৫৭০ টাকা। বাজেট ঘোষণার আগে বিক্রি হয়েছে ৫৫০ থেকে ৫৬০ টাকায়। গতকাল ফ্রেশ ও মার্কসের ১ কেজি দুধ বিক্রি হয়েছে ৪৯৫ থেকে ৫০০ টাকায়। এর দর আগের সপ্তাহে ছিল কেজিতে ৫ টাকা কম। ডিপ্লোমা ব্র্যান্ডের গুঁড়া দুধের দাম বেড়ে হয়েছে ৬০০। আগের সপ্তায় ছিল ৫৮০ থেকে ৫৮৫ টাকা। এ ছাড়া মিরপুর নিত্যপণ্যের বাজারে মানভেদে আদার দাম কেজিতে ২০ টাকা বেড়ে হয়েছে ১০০ টাকা। দেশি রসুন ২৭০ থেকে ২৮০ আর চীনা রসুন ১৯০ থেকে ২২০ টাকা কেজি বিক্রি করছেন খুচরা ব্যবসায়ীরা। দেশি পিয়াজ ৪০-৪২ ও ভারতীয় পিয়াজ ৩৬-৩৮ টাকা কেজি বিক্রি হচ্ছে। মসুর ডাল কেজিতে ১০ টাকা বেড়ে ১৩৫ থেকে ১৩৮ টাকায় বিক্রি হচ্ছে। ছোলা কেজিতে ৫ টাকা বেড়ে ১০০ টাকায় বিক্রি হচ্ছে। খেজুর (সাধারণ) ১৫০ থেকে ১৮০, বেসন ৭০-৮০ টাকায় বিক্রি হচ্ছে। মিরপুর বাজারের ব্যবসায়ী কাশেম খান বলেন, কয়েক দিন চীন ও মিয়ানমার থেকে আদা-রসুনের আমদানি কম হয়েছে। তাই দাম একটু বাড়তি। গতকাল গুলশান ডিসিসি বাজারে আলু মানভেদে প্রতি কেজি ২০-২২, টমেটো ৩০-৩৫, কাঁচা মরিচ ৭০, পটোল ৪০-৪৫, বেগুন ৪৫-৫০, বরবটি ৪০-৪৫, শসা ২৫-৩০, চিচিঙ্গা ৪০-৪২, গাজর ২৫, কাঁচা আম ৪০, কচুর লতি ৩৫-৪০, ছোট আকারের মিষ্টিকুমড়া ৩০-৩৫ টাকায় বিক্রি হয়। এ ছাড়া প্রতি কেজি কাঁকরোল ৪০, ঝিঙ্গা ৩২-৩৫ ও করলা ৫০-৫২ টাকায় বিক্রি হয়েছে। শীতের সবজি নামে পরিচিত লাউ, ফুলকপি ও বাঁধাকপি অল্প পরিমাণে বাজারে উঠেছে। চড়া দামে বিক্রি হচ্চে এসব। গুলশান ডিসিসি মার্কেটের বাজারের সবজি বিক্রেতা আলমগীর হোসেন বলেন, গ্রীষ্মকালীন সবজির দাম দু-তিন দিন পর রমজানের কারণে আরেক দফা বাড়তে পারে। দাম বাড়ার তালিকায় রয়েছে পটোল, লাউ, কচু, করলা, কচুর লতিসহ কিছু সবজি। এ বাজারের অন্য সবজি বিক্রেতা নাঈম জানান, গতকাল এ বাজারে বেগুন বিক্রি হয়েছে প্রতি কেজি ৬০ টাকায়, যা কয়েক দিন আগে ছিল ৪০-৫০ টাকা। মাছের বাজারে গিয়ে দেখা গেছে, দাম সাধারণ ক্রেতার লাগালের বাইরে। প্রতিটি মাছের দাম বাজেট ঘোষণায় আরেক দফা বেড়ে গেছে। বিক্রেতাদের দাবি, রমজান ও বাজেটে কর্মকর্তা ও কর্মচারীদের সুযোগ-সুবিধা বাড়ানোর ঘোষণায় দাম বাড়ছে। গতকাল খোলা বাজারে রুই (দেশি) ২৫০-৩২০, কাতল ২০০-২২০, পাঙ্গাশ ১২০-১৩০, পাবদা ৭৫০, রূপচাঁদা ৮০০, ইলিশ (ছোট) ৬০০, মাঝারি ৮০০ ও বড় সাইজের ১৪০০ থেকে ১৫০০ টাকায় বিক্রি হয়েছে। এ ছাড়া পুঁটি ৪৮০ থেকে ৫২০, বেলে (ছোট) ৪৫০, বড় ৬৫০, চিংড়ি (ছোট) ৫৫০, মাঝারি ৮০০, বড় গলদা চিংড়ি বিক্রি হয়েছে প্রতি কেজি ১০০০ টাকায়। বাজার ঘুরে আরও দেখা গেছে, কয়েকটি বড় সাইজের সাগরের মাছ উঠেছে। এর মধ্যে ছিল কোরাল, ফোন্দ্রা, লইট্যা ও রিঠা। এ চার ধরনের মাছ প্রতি কেজি বিক্রি হয়েছে ৫০০, ৪৫০, ৪০০, ৩৫০ টাকায়। মাছ বিক্রেতা মো. রনি বলেন, সামুদ্রিকসহ সব রকমের মাছের দামও বাড়তি। এ ছাড়া গতকাল প্রতি কেজিতে ১০ টাকা বেড়ে ব্রয়লার মুরগি ১৬৫ থেকে ১৭৫ টাকায় বিক্রি হয়েছে। মাঝারি আকারের একটি পাকিস্তানি কক মুরগির দাম ২২০ থেকে ২০০ টাকা হাঁকেন বিক্রেতা। দেশি মুরগির কেজি ৩৫০ থেকে ৩৬০ টাকায় বিক্রি হয়েছে। গরুর মাংস প্রতি কেজি ৪২০ ও খাসির ৬৫০ টাকায় বিক্রি হয়েছে। এ ছাড়া গত সপ্তার মতো ডিমের হালি ৩২-৩৪ টাকায় বিক্রি হয়েছে।ক্রেতারা যা বললেন : মিরপুর ১ নম্বর সেকশনের হযরত শাহআলী (রহ.) বাজারে আসা সরকারি কর্মকর্তা সোহরাব হোসেন বলেন, কোনো কারণ ছাড়াই শুধু বাজেট ঘোষণার অজুহাতে সবজি, মাছ, ভোজ্যতেল ও গুঁড়া দুধের দাম কেজিতে ৩ থেকে ৩০ টাকা পর্যন্ত বেড়েছে। বনলতা বাজারে আসা ফাতেমা আক্তার নামে এক গৃহিণী বলেন, রমজান ঘনিয়ে আসায় বেগুন, কাঁচা মরিচসহ বিভিন্ন ডাল ও চিনির দাম নাগালের বাইরে চলে গেছে।"
"ঢাকা মহানগর ৩৩ নম্বর ওয়ার্ড আওয়ামী লীগের সদ্য প্রয়াত সাধারণ সম্পাদক মনির হোসেনের কুলখানি গতকাল অনুষ্ঠিত হয়েছে। রাজধানীর বংশালে বীরশ্রেষ্ঠ মতিউর রহমান উচ্চ বিদ্যালয়ে কুলখানি ও দোয়া অনুষ্ঠানে উপস্থিত ছিলেন খাদ্যমন্ত্রী কামরুল ইসলাম, ঢাকা দক্ষিণ সিটি করপোরেশনের মেয়র মোহাম্মদ সাঈদ খোকন, মহানগর দক্ষিণ আওয়ামী লীগের সভাপতি আবুল হাসনাত, সাধারণ সম্পাদক শাহে আলম মুরাদ, নগর নেতা মো. বাচ্চু মিয়া, হেদায়েতুল ইসলাম স্বপন, হুমায়ন কবির প্রমুখ।"
বিআইডব্লিউটিএ’র সাবেক পরিচালক আবদুন নূরের তৃতীয় মৃত্যুবার্ষিকী আজ। এ উপলক্ষে তার রুহের মাগফিরাত কামনার জন্য পরিবারের পক্ষ থেকে আত্মীয়স্বজন ও শুভাকাঙ্ক্ষীদের প্রতি আহ্বান জানানো হয়েছে। বিজ্ঞপ্তি।
"ঢাকা বিশ্ববিদ্যালয়ের শামসুন্নাহার হলের সাবেক ভিপি, সরকারের উপসচিব আইরিন পারভীন বাঁধনের চেহলাম আজ। বাদ জোহর মরহুমার বনানী বাসভবনে (বিল্ডিং-২/বি ফ্ল্যাট-এ২, রোড-১, ব্লক-আই ন্যাম ভিলেজ) দোয়া ও মিলাদ মাহফিলের আয়োজন করা হয়েছে। বাঁধনের স্বামী ছাত্রলীগের সাবেক সাধারণ সম্পাদক ইসহাক আলী খান পান্না পরিবারের পক্ষ থেকে ওই কর্মসূচিতে অংশ নিতে আত্মীয়স্বজন, শুভাকাঙ্ক্ষীসহ সবাইকে অনুরোধ জানিয়েছেন। ২৪ এপ্রিল সিঙ্গাপুরে চিকিৎসাধীন অবস্থায় মারা যান সাবেক এই ছাত্রলীগ নেত্রী।"
"চিকিৎসার জন্য সিঙ্গাপুরের ন্যাশনাল ইউনিভার্সিটি হসপিটালে (এনইউএইচ) ভর্তি হয়েছেন স্পিকার শিরীন শারমিন চৌধুরী। গতকাল সংসদ সচিবালয়ের এক সংবাদ বিজ্ঞপ্তিতে জানানো হয়, স্পিকার বৃহস্পতিবার রাতে সিঙ্গাপুরের উদ্দেশে ঢাকা ছাড়েন। চিকিৎসা শেষে ১০ জুন তিনি দেশে ফিরবেন। বিডিনিউজ।সংসদ সচিবালয়ের ডেপুটি সার্জেন্ট অ্যাট আর্মস স্কোয়াড্রন লিডার সাদরুল আহমেদ খান জানান, সিঙ্গাপুরের এনইউএইচের কেন্ট রিজ উইংয়ে ভর্তি হয়েছেন। গত ২৮ মে উচ্চ রক্তচাপজনিত জটিলতার কারণে শিরীন শারমিনকে ঢাকার সম্মিলিত সামরিক হাসপাতালে ভর্তি করা হয়। "
"রাজধানীর মতিঝিলের বাবে রহমত প্রাঙ্গণে অনুষ্ঠিত বিশ্ব আশেকে রাসুল (সা.) সম্মেলনে বিশ্ববাসীর শান্তি সমৃদ্ধি ও কল্যাণ কামনা করে মোনাজাত করা হয়েছে। মোনাজাত পরিচালনা করেন দেওয়ানবাগের পীর সৈয়দ মাহবুব এ খোদা। ইমাম সৈয়দ আবুল ফজল সুলতান আহমেদ চন্দ্রপুরীর ১০৬তম জন্মবার্ষিকী উপলক্ষে আয়োজিত এ সম্মেলনে ভারত, সৌদি আরব, সংযুক্ত আরব আমিরাত, ইতালি, সুইডেন, যুক্তরাজ্য, যুক্তরাষ্ট্র, সাইপ্রাস, দক্ষিণ আফ্রিকা, অস্ট্রেলিয়া, মালয়েশিয়া, বাহরাইন ও ওমানের প্রতিনিধি এবং দেশের বিভিন্ন জেলা থেকে লাখ লাখ মানুষ যোগ দেন। অনুষ্ঠানে ভাষণ দেন ডক্টর সৈয়দ এম. সাঈদুর রহমান আল-মাহবুবী, ড. ইমাম সৈয়দ এ.এফ.এম. নূর-এ-খোদা আল আজহারী, মাহবুব জুবেরী (সুইডেন), অ্যাডভোকেট আফজাল হোসাইন ও মো. আক্কাস আলী (ভারত), মকবুল হোসেন (ইতালি), মো. ফৌজী (মালয়েশিয়া) প্রমুখ। বিজ্ঞপ্তি।"
"বৃহত্তর লাকসামের প্রবীণ সংবাদপত্র এজেন্ট আলহাজ আমির আলী দীর্ঘদিন বার্ধক্যজনিত রোগে ভুগে গতকাল ভোর সাড়ে ছয়টায় পৌর এলাকার ডুরিয়াবিষ্ণুপুরের বাড়িতে ইন্তেকাল করেছেন (ইন্না লিল্লাহি... রাজিউন)। মৃত্যুকালে তিনি স্ত্রী, ২ ছেলে ও ৩ মেয়েসহ অসংখ্য আত্মীয়স্বজন রেখে গেছেন। বাদ আসর নামাজে জানাজা শেষে তাকে পারিবারিক কবরস্থানে দাফন করা হয়েছে। প্রসঙ্গত, ১৯৬৩ সাল থেকে বৃহত্তর লাকসামের একমাত্র সংবাদপত্র এজেন্ট হিসেবে আমির আলী কর্মজীবন শুরু করেন। মৃত্যুর আগ পর্যন্ত তিনি ওই পেশায়ই জড়িত ছিলেন। তার মৃত্যুতে লাকসাম প্রেসক্লাব এবং বাংলাদেশ সাংবাদিক সমিতি লাকসাম শাখার  নেতারা গভীর শোক ও সমবেদনা প্রকাশ করেছেন।"
"বাংলার কালজয়ী পুরুষ অতীশ দীপঙ্কর শ্রীজ্ঞানের দেহভষ্ম প্রত্যাবর্তনের ৩৮ বছর পূর্তি উপলক্ষে আজ এক স্মরণসভা আয়োজন করেছে বাংলাদেশ চীন কালচারাল একাডেমি। জাতীয় প্রেসক্লাবের ভিআইপি লাউঞ্জে বিকাল সাড়ে ৩টায় আয়োজিত এ অনুষ্ঠানে সভাপতিত্ব করবেন সাবেক সেনাপ্রধান মাহবুবুর রহমান। অনুষ্ঠানে চীনের রাষ্ট্রদূত মা মিং ছিয়াং, ঢাকা ধর্মরাজিক বৌদ্ধবিহারের প্রধান পুরোহিত রেভারেন্ড শুদ্ধানন্দ মহাথেরো, অধ্যাপক ড. এমাজউদ্দীন আহমদ, অধ্যাপক ড. সুকোমল বড়ুয়া প্রমুখ বক্তব্য দেবেন। অনুষ্ঠান সঞ্চালনা করবেন, শান্ত মারিয়াম বিশ্ববিদ্যালয়ের কনফুসিয়াস একাডেমির অধ্যাপক আবু তাহের।"
"ক্রিস গেইল নেই, ডোয়াইন ব্রাভো নেই, বাদ পড়েছেন অ্যান্ড্রু রাসেল ও ড্যারেন স্যামিও! তারপরেও ওয়েস্ট ইন্ডিজ দল দারুণ একটি দল বলে মন্তব্য করেছেন অধিনায়ক জেসন হোল্ডার। গতকাল থেকে শুরু হয়েছে ত্রি-দেশীয় সিরিজ। প্রথম ম্যাচেই দক্ষিণ আফ্রিকার মুখোমুখি হয়েছিল ওয়েস্ট ইন্ডিজ। সিরিজের অন্য দলটি হচ্ছে অস্ট্রেলিয়া। এই সিরিজের জন্য ঘোষিত দলে সুযোগ পেয়েছেন স্পিনার সুনীল নারাইন ও কাইরন পোলার্ড। দল নিয়ে হোল্ডার বলেন, ‘আমি দারুন একটি স্কোয়াড পেয়েছি। দলের অধিনায়ক খেলোয়াড়ই বিশ্বকাপ খেলেছে। তা ছাড়া অনেকে আইপিএলে দারুন পারফরর্ম করেছেন। অনেক দিন পর দলে ফিরেছেন সুনীল নারাইন ও কাইরন পোলার্ড। আমার বিশ্বাস এই সিরিজে আমরা ভালো করতে পারবো।’ জেসন হোল্ডারের কথায় বিতর্কের বিষয়টি আবার সামনে চলে এসেছে। তাহলে সিনিয়র ক্রিকেটারদের দল থেকে বাদ দিতে কলকাঠি নেড়েছেন হোল্ডারই। এমন বিতর্ক ক্যারিবীয় দ্বীপের আকাশে বাতাসে। সব শেষ হোল্ডারের কথায় সেটি যেন আরও পরিস্কার হয়ে গেল। ওয়েস্ট ইন্ডিজ ক্রিকেটে বিতর্ক নতুন কোনো ঘটনা নয়। দল বাছাই থেকে শুরু করে প্রতিটি সেক্টরের দূর্নীতি। নির্বাচকদের মন যোগাতে না পারলে ভালো খেলেও দলে সুযোগ পাওয়া যায় না। আবার নির্বাচকদের অপছন্দের ক্রিকেটাররা দারুন পাফরর্ম করার পরও দল থেকে বাদ পড়ে যায়। নির্বাচকদের রোষানলে পড়েই কিনা দল থেকে বাদ পড়তে হয়েছে গেইল, ব্রাভো, রাসেল ও স্যামিকে। তা ছাড়া একমাত্র স্যামি ছাড়া বাকি তিন ক্রিকেটারই টি-২০ বিশ্বকাপে ভালো খেলেছেন। অথচ তারপরেও জায়গা হলো না ত্রি-দেশীয় সিরিজের দলে।"
"মাশরাফি বিন মর্তুজা— বাংলাদেশের ওয়ানডে ও টি-২০ দলের অধিনায়ক। মুশফিকুর রহিম— টেস্ট দলের অধিনায়ক। জাতীয় দলের দুই অধিনায়ক আজ ঢাকা প্রিমিয়ার লিগে মুখোমুখি হতে যাচ্ছেন। ফতুল্লার খান ওসমান আলী স্টেডিয়ামে মুশফিকের মোহামেডান খেলবে মাশরাফির কলাবাগান ক্রীড়া চক্রের বিরুদ্ধে। দুই দলের জন্যই আজকের ম্যাচে জয়টা মহাগুরুত্বপূর্ণ।সুপার লিগে আজ আরও দুটি ম্যাচ রয়েছে। মিরপুর শেরেবাংলা স্টেডিয়ামে ভিক্টোরিয়া স্পোর্টিং ক্লাব খেলবে ব্রাদার্স ইউনিয়নের বিরুদ্ধে। বাংলাদেশ ক্রীড়া শিক্ষা প্রতিষ্ঠানের মাঠে মুখোমুখি হবে শেখ জামাল ধানমন্ডি ক্লাব ও লিজেন্ডস অব রূপগঞ্জ। মাশরাফিরা লড়বেন রেলিগেশন লিগ এড়ানোর জন্য। কাগজে-কলমে আশা থাকলেও কার্যত সুপার লিগের পথটা রুদ্ধই হয়ে গেছে তাদের সামনে। আর মোহামেডানের জন্য এটি পয়েন্ট তালিকার শীর্ষে ওঠার ম্যাচ। জিতলেই শীর্ষে উঠে যাবে মুশফিকের দল। বর্তমানে ১৪ পয়েন্ট নিয়ে শীর্ষে রয়েছে প্রাইম দোলেশ্বর। তাদের চেয়ে দুই পয়েন্ট কম মোহামেডানের। তবে মতিঝিলের দলটি একটি ম্যাচও কম খেলেছে। তা ছাড়া পয়েন্ট বেশি হলেও দোলেশ্বরের চেয়ে নেট রানরেট অনেক বেশি মোহামেডানের। তাই আজ কলাবাগান ক্রীড়া চক্রকে হারাতে পারলেই শীর্ষে উঠে যাবে তারা।মোহামেডানের জন্য দুর্ভাগ্যই বটে! কেন না এই মুহূর্তের বিশ্বের সবচেয়ে তারকা বোলার মুস্তাফিজুর রহমানকে তারা দলে নিলেও আজকের ম্যাচে পাচ্ছে না। আইপিএল জিতে মুস্তাফিজ এখন তার গ্রামের বাড়ি সাতক্ষীরায়। কিন্তু আজকের ম্যাচে তার খেলার সম্ভাবনা নেই বললেই চলে। তা ছাড়া মুস্তাফিজের সঙ্গে ইংলিশ কাউন্টি ক্লাব সাসেক্সের সঙ্গে চুক্তিও রয়েছে। এছাড়া সামান্য ইনজুরিও রয়েছে। মুস্তাফিজকে সাসেক্সে খেলানো হবে কিনা সেটা নিয়েও চলছে রশি টানাটানি। এমন অবস্থায় হয়তো বড় ক্ষতিই হয়ে গেল মোহামেডানের। তারপরেও আজ জয়ের ব্যাপারে আশাবাদী মুশফিক। মাশরাফিদের জন্যও ম্যাচটা অনেকটা ‘ডু অর ডাই’র মতো। হারলেই অনেকটা নিশ্চিত হয়ে যাবে রেলিগেশনে লিগে খেলা। তাই মোহামেডানকে আটকানোর পরিকল্পনা নিয়ে আজ মাঠে নামছেন নড়াইল এক্সপ্রেস। সুপার লিগে খেলতে হলে জয়ের বিকল্প নেই রূপগঞ্জ ও শেখ জামালের। আগের নয় ম্যাচে মাহমুদুল্লাহ রিয়াদের দল শেখ জামালের পয়েন্ট ১০। সমান সংখ্যক ম্যাচে এক পয়েন্ট বেশি ভিক্টোরিয়ার। দুই দলই জয়ের জন্য মরিয়া। ভিক্টোরিয়া আজ জিতলেই নিশ্চিত হয়ে যাবে তাদের সুপার লিগ। অন্যদিকে শেখ জামালও চাচ্ছে ভিক্টোরিয়াকে হারিয়ে সুপার লিগের পথে আরেক ধাপ এগিয়ে যেতে।সুপার লিগ অনেকটাই ফিকে হয়ে গেছে ব্রাদার্স ইউনিয়নের। আগে ৯ ম্যাচের মধ্যে তারা হেরেছে ৫টিতেই। তারপরেও কাগজে-কলমে আশার প্রদীপটা জ্বলছে টিম টিম করে। সেক্ষেত্রে আজকের ম্যাচে তো বটেই জিততে হবে পরের ম্যাচেও, সেই সঙ্গে অপেক্ষা করতে হবে অন্য দলগুলোর দিকেও। তবে সুপার লিগের চেয়েও এখন ব্রাদার্সের প্রথম টার্গেট হয়তো রেলিগেশন থেকে রক্ষা পাওয়া। তিন ম্যাচ থাকলেও সুপার লিগে আজ ফতুল্লার ম্যাচটির দিকেই তাকিয়ে থাকবেন ক্রিকেটামোদীরা। জাতীয় দলের দুই অধিনায়কের লড়াইয়ে শেষ পর্যন্ত কে জয়ী হবেন? যদিও শক্তিমত্ত্বার দিক দিয়ে কলাবাগানের চেয়ে এগিয়ে মোহামেডান। ব্যাটিং, বোলিং, ফিল্ডিং —তিন বিভাগেই শক্তিশালী মুশফিকের দল। স্পিন ও পেস বোলিংয়ের ভারসাম্যটাও অসাধারণ। শুভাশিষ ও নাঈম ইসলাম জুনিয়র নিয়মিত উইকেট পাচ্ছেন। তা ছাড়া এনামুল হক জুনিয়রও রয়েছেন এই দলে। তাই পরীক্ষিত এক বোলিং বিভাগের বিরুদ্ধে লড়াই করতে হবে।কলাবাগানের ভরসা হচ্ছে মাশরাফি বিন মর্তুজা। আগের ম্যাচে মাশরাফি একাই ছয় উইকেট নিয়ে দারুণ এক জয় এনে দিয়েছিলেন। এর আগে এক ম্যাচে ঝড়ো এক সেঞ্চুরি করে ম্যাশ কলাবাগান এনে দিয়েছিলেন। কলাবাগানের যে চার জয় এখন পর্যন্ত তার দুটিই এসেছে মাশরাফির একক নৈপুণ্যে।"
"আইপিএলে দাপুটে পারফর্ম করে ক্রিকেটবিশ্ব মাতিয়ে দিয়েছেন মুস্তাফিজুর রহমান। কাটার, স্লোয়ার ও ইয়র্কারে প্রতিপক্ষের ব্যাটসম্যানদের নাস্তানাবুদ করে ছেড়েছেন। সান রাইজার্স হায়দরাবাদ চ্যাম্পিয়ন করার পেছনে বড় অবদান ছিল কাটার মাস্টারের। প্রতি ম্যাচেই যে মুস্তাফিজ তার সেরা পারফরম্যান্স দেখিয়েছেন তা নয়। কিন্তু মুস্তাফিজের দলে থাকাই ছিল প্রতিপক্ষের জন্য বড় যন্ত্রণা। তা ছাড়া ১৭টি উইকেট নেওয়াও তো আর সোজা কথা নয়।তবে আইপিএল মাতিয়ে দিয়ে এলেও মুস্তাফিজকে নিয়ে মহা দুশ্চিন্তা পড়েছে বাংলাদেশ ক্রিকেট বোর্ড। যদিও বাংলাদেশের মিডিয়ার কাছে মুস্তাফিজকে নিয়ে বিসিবির কোনো কোনো কর্মকর্তাই মুখ খুলছেন না। ফিজিও থেকে শুরু করে বোর্ড পরিচালক, কারও কাছে কিছু জানতে চাইলে সোজা বলে দেন, ‘মুস্তাফিজ সম্পর্কে কিছু বলা নিষেধ!’ অথচ দেশের বাইরের মিডিয়ায় ঠিক মন্তব্য করছেন তারা। ভারতের জনপ্রিয় এক পত্রিকাকে ফিজিও বায়োজিদ বলেন, ‘শেষ দুই মাসে ১৯টি ম্যাচ খেলেছেন মুস্তাফিজ। চোট থেকে ফিরেই এতোগুলো ম্যাচ খেলা কিন্তু তার শরীরের পক্ষে ভালো নয়। এখনই হয়তো তেমন কিছু হবে না, কিন্তু শরীরকে ঠিকমতো বিশ্রাম না দিলে বড় সমস্যা হয়ে যাবে ওর। তবে এটা ঠিক যে, অতিরিক্ত ক্রিকেট ক্ষতি করছে মুস্তাফিজকে।’ইতিমধেই রশি টানাটানি শুরু হয়ে গেছে, মুস্তাফিজ কাউন্টি খেলতে যাবেন নাকি ঢাকা প্রিমিয়ার লিগে মোহামেডানের হয়ে খেলবেন। নাকি বিশ্রাম নেবেন? বিষয়টা সম্পূর্ণ নির্ভর করছে বিসিবির ওপর। ভারতীয় মিডিয়াকে বায়োজিদ বলেছেন, ‘আমরা তার শারীরিক পরীক্ষা নেব, পাস করতে পারলে কাউন্টি খেলার অনুমতি দেওয়া হবে।’এদিকে ঢাকায় ফিরে মুস্তাফিজ চলে গেছেন তার গ্রামের বাড়ি সাতক্ষীরায়। কিন্তু গ্রামের নির্মল হাওয়ায় ক্লান্ত শরীরকে জুড়িয়ে নেবেন, সে উপায়ও তো নেই! অজপাড়া গায়ের এক ছেলে বিশ্ব মাতিয়ে দিয়েছে, তাই তাকে দেখার জন্য প্রতিদিনই দল বেধে মানুষ আসছে দেখার জন্য। এছাড়া মিডিয়া কর্মীরা তো পিছনে লেগেই আছে। তা ছাড়া মুস্তাফিজ এখন জাতীয় সম্পদ, তাই তার নিরাপত্তা জোরদার করার জন্য বাড়িতে পুলিশও রাখা হয়েছে। এতো সব বাধার মধ্যেও মুস্তাফিজ কতটা বিশ্রাম নিতে পারবেন সেটাই এখন প্রশ্ন!"
ইউরো চ্যাম্পিয়নশিপ শুরু হতে বাকি মাত্র কয়েক দিন। তার আগে দলগুলো প্রস্তুতি ম্যাচ খেলে ঝালিয়ে নিচ্ছে নিজেদের।ওয়েম্বলিতে মুখোমুখি হয়েছিল ইংল্যান্ড ও পর্তুগাল। জয় নিয়েই শেষ পর্যন্ত মাঠ ছেড়েছে ইংল্যান্ড। টানা পাঁচ ম্যাচ ড্রয়ের পর পর্তুগালকে হারাল ইংল্যান্ড। ৮৬ মিনিটে ম্যাচের একমাত্র গোলটি করেন ম্যানইউর ফুটবলার ক্রিস স্মলিং। ইউরোপিয়ান চ্যাম্পিয়নশিপের আগে টানা তৃতীয় জয় তুলে নিয়েছে ইংল্যান্ড। গত সপ্তাহে তুরস্ককে ২-১ ও অস্ট্রেলিয়াকে ২-১ গোলে হারিয়েছিল রয় হজসনের ইংল্যান্ড।
"নানান আয়োজনে গতকাল পালিত হয়েছে অলিম্পিক ডে রান। আন্তর্জাতিক অলিম্পিক কমিটির প্রতিষ্ঠাবার্ষিকী উপলক্ষে প্রতি বছরই বিশ্বব্যাপী পালিত হয় অলিম্পিক ডে রান। বাংলাদেশে গতকাল পালন করা হয় সকাল ৭টায় র‌্যালির আয়োজন করে। র‌্যালিটি রমনা টেনিস কমপ্লেক্স থেকে শুরু হয়ে শেষ হয় বঙ্গবন্ধু জাতীয় স্টেডিয়ামের মশাল গেটে।  র‌্যালিতে অংশ নেন বিওএ’র কার্যনির্বাহী কমিটির সদস্যবৃন্দ, বিভিন্ন ফেডারেশন, সেনা, নৌ ও বিমান বাহিনী, বিজিবি, আনসার ও ভিডিপি, পুলিশের খেলোয়াড়, বিভিন্ন স্কুল, কলেজের ছাত্র-ছাত্রীরা। র‌্যালি শেষে অংশগ্রহণকারীদের সার্টিফিকেট দেওয়া হয়। অলিম্পিক ডে রান একই সঙ্গে পালিত হয় রাজশাহী, খুলনা, রংপুর, সিলেট, চট্টগ্রাম এবং বরিশাল শহরেও। অলিম্পিক ডে-তে প্রধান অতিথি ছিলেন যুব ও ক্রীড়া প্রতিমন্ত্রী বীরেন শিকদার, বিশেষ অতিথি হিসেবে উপস্থিত ছিলেন বিওএ’র সভাপতি এবং বাংলাদেশ সেনাবাহিনী প্রধান জেনারেল আবু বেলাল মোহাম্মদ শফিউল হক,এনডিসি, পিএসসি।"
"দেড় বছরের ব্যবধানে ফের হাসপাতালে ভর্তি হলেন সর্বকালের সেরা বক্সার মোহাম্মদ আলি। এবার তিনি ভর্তি হয়েছেন শ্বাস-প্রশ্বাসজনিত সমস্যা নিয়ে। জীবন্ত কিংবদন্তি বক্সারের পারিবারিক মুখপাত্র বব গানেল অবশ্য জানিয়েছেন, আলির অবস্থা এখন অনেক ভালো এবং উন্নতির দিকে।  ৭৪ বছর বয়স্ক তিনবারের বিশ্বচ্যাম্পিয়স আলি গত তিন দশক ধরে পারকিন্স রোগে ভুগছেন। ফলে প্রতি বছরই তার শারীরিক অবস্থান অবনিত হচ্ছে। গত বছরের জানুয়ারিতে মূত্রজনিত কারণে হাসপাতালে ভর্তি ছিলেন। তার আগের বছরের ডিসেম্বরে ভর্তি ছিলেন হাসপাতালে ফুসফুসের সমস্যায়। এবার শ্বাসজনিত কারণে।"
"সোনালী ব্যাংকের বিপক্ষে জয় পেতে আবাহনীকে ঘাম ঝড়াতে হয়েছে। টানটান উত্তেজনার ম্যাচটি জিততে ক্লাব কাপ চ্যাম্পিয়ন আবাহনীকে শেষ পর্যন্ত অপেক্ষা করতে হয়েছে এবং জিতেছে ৪-৩ গোলে। গ্রিন ডেল্টা প্রিমিয়ার লিগে দিনের আরেক খেলায় মেরিনার্স ইয়াংস ৮-০ গোলে হারিয়েছে আজাদ স্পোর্টিংকে। মওলানা ভাষানী হকি স্টেডিয়ামে সোনালী ব্যাংকের বিপক্ষে জয়ী ম্যাচে আবাহনীর পক্ষে গোলগুলো করেন  তওসিক আরশাদ, রুম্মান সরকার, শাকিল আব্বাসী ও মো. ইরফান। বিজিত দলের পক্ষে তাহের আলি, তৌসকি আহমেদ ও ইহসান উল্লাহ। ৭ ম্যাচে এটা আবাহনীর পঞ্চম জয়। মেরিনার্সের বড় জয়ের ম্যাচে গোলদাতা আরশাদ হোসেন একাই ৪টি, মামুনুর রহমান চয়ন, সোহানুর রহমান, রাজু আহমেদ তপু ও মাইনুল ইসলাম কৌশিক একটি করে গোল করেন।"
"দ্বিতীয়বার দায়িত্ব নিয়ে হারানো গৌরব ফেরানোর কথা বলেছিলেন লোডডিক ক্রুইফ। বলেছিলেন এশিয়ান কাপের প্লে-অফে বাছাইপর্বে তাজিকিস্তানের বিপক্ষে ভালো ফুটবল খেলবে বাংলাদেশ। ক্রুইফ কি বাস্তবের কঠিন জমিনে থেকে না, বাফুফের কর্তা ব্যক্তিদের মন জোগাতে বলেছিলেন? দুশানবেতে তাজিকদের গতিশীল ফুটবলের কাছে ৫-০ গোলে বিধ্বস্ত হওয়ার পর অনেকেই এখন ক্রুইফের সামর্থ্য নিয়ে প্রশ্ন তুলেছেন। বড় ব্যবধানে হেরে যাওয়ায় বাছাইপর্বে খেলা সংশয়ের বেড়াজালে আটকে পড়েছে। গৌরব ফিরিয়ে আনতে ৭ জুনের ফিরতি ম্যাচে ৬-০ গোলে জিততেই হবে বাংলাদেশকে। সেটা কি আদৌ সম্ভব? গত কয়েক বছরের পারফরম্যান্স কিন্তু বলছে, সম্ভাবনা শূন্য শতাংশ। তারপরও জয়ের স্বপ্ন দেখেন ক্রুইফ। ঘরের মাঠ বলেই কি! সাফ চ্যাম্পিয়নশিপে ব্যর্থতার জন্য সরিয়ে দেওয়া হয়েছিল ক্রুইফকে। কিন্তু তাতে কোনো লাভ হয়নি। পারফরম্যান্সের গ্রাফ নামতে নামতে তলানিতে এসে ঠাঁই নিয়েছে। সেখান থেকে ওপরে উঠার আপ্রাণ চেষ্টা চালাচ্ছে বাফুফে। কিন্তু কোনোভাবেই কিছু হচ্ছে না। প্লে-অফের বাছাইপর্বের ম্যাচ দুটির জন্য বাফুফে ফিরিয়ে আনে ক্রুইফকে। ঢাকায় পা রেখে ক্রুইফ স্বপ্ন দেখার কথা বলেছিলেন ক্রীড়াপ্রেমী জাতিকে। তাজিকিস্তানে যাওয়ার আগেও বলেছিলেন, হারিয়ে যাওয়া গৌরব ফেরাতে জয়ের জন্য খেলবেন। কিন্তু এটা যে স্বপ্ন দেখানো কথা! ৫-০ গোলের ব্যবধান পরিষ্কার করে দিয়েছে। বড় ব্যবধানে হারের পর নিজেকে বাঁচাতেই বোধহয় হাতাশার কথা বললেন কোচ, ‘ম্যাচের ফল খুবই হতাশাজনক। প্রতিপক্ষ খুবই শক্তিশালী। আমি আশা করেছিলাম ২-০ কিংবা ৩-১। কিন্তু তা হয়নি ট্যাকনিক্যাল কারণে।’ ম্যাচে বাংলাদেশ গোল খেয়েছে একটি কর্নারে ও দুটি ফ্রি কিকে। তাতেই পরিষ্কার ক্রুইফবাহিনীর রক্ষণভাগ কতটা কাচ-ভঙ্গুর। রক্ষণভাগের দুর্বলতার কথা বলেছিলেন ২০০৩ সালে বাংলাদেশকে সাফ জেতানো ক্রোয়েশিয়ান কোচ জর্জ কোটান। তখন তেলেবেগুনে জ্বলে উঠেছিলেন ক্রুইফ। বড় ব্যবধানে হারের জন্য অবশ্য কোনো ভণিতা করেননি। তবে আকার ইঙ্গিতে জানিয়েছেন দলের এমন পারফরম্যান্সের কারণ, একাদশের ৫-৬ ফুটবলারের গত ৫-৬ মাস কোনো ধরনের ফুটবল না খেলা। বাহ! ক্রুইফ।১০ মাস আগে বিশ্বকাপ ফুটবলের বাছাইপর্বে ঘরের মাটিতে ১-১ গোলে ড্র করেছিল তাজিকিস্তানের সঙ্গে। এরপর ফিরতি ম্যাচে হেরেছিল ৫-০ গোলে। এবার পুনরায় হারলো একই ব্যবধানে। তাজিকদের পারফরম্যান্সের ভুয়সী প্রশংসা করেছেন ক্রুইফ। মধ্য এশিয়ার দেশ থেকে বাংলাদেশের শেখার আছে বলেন কোচ, ‘প্রতিপক্ষ তাজিকিস্তানকে আমরা ভালোভাবে সামলাতে পারিনি। তাজিকরা অনেক মানসম্পন্ন ফুটবল খেলেছে। তারা নেদারল্যান্ডসের মতো পজিশনাল ফুটবল খেলে। ১০ মাস আগের তাজিকিস্তানের সঙ্গে বর্তমান দলটির খেলার পার্থক্য অনেক। এখান থেকে অনেক শেখার আছে।’ মধ্য এশিয়ার দলটির কাছে এ নিয়ে ৬ বার হারলো বাংলাদেশ। ৭ জুন ফিরতি ম্যাচ। প্রতিপক্ষ হিসেবে মামুনুলরা আন্ডার ডগ, কোনো সন্দেহ নেই। তারপরও ক্রুইফ স্বপ্ন দেখছেন, ‘দুশানবেতে প্রথমার্ধে পরিকল্পিত ফুটবল খেলেছে দল। কিন্তু দ্বিতীয়ার্ধে ব্যবধান তৈরি করে নিয়েছে তারা। ঘরের মাঠে ফিরতি ম্যাচ কঠিন হবে। তারপরও আমরা ট্যাকনিক্যাল ম্যাচ খেলতে চেষ্টা করব। ঘরের মাঠে আমি জিততে চাই। আমরা দেশের কথা মাথায় রেখেই খেলব।’গতকাল ছিল জুমাবার। ফুটবলাররা সবাই দুশানবের একটি মসজিদে নামাজ আদায় করেন।"
"আজ থেকে শুরু হচ্ছে আন্তর্জাতিক ফুটবলে শত বছরের পুরনো আসর কোপা আমেরিকা। ফেবারিটের আসনে বসে আছে লিওনেল মেসির আর্জেন্টিনা, উরুগুয়ে, চিলি, ব্রাজিল আর যুক্তরাষ্ট্রের মতো দল। শত বছরের পুরনো এ আসরে এবার তারকা হিসেবে আলো ছড়াবেন কারা! লিওনেল মেসি, লুইস সুয়ারেজ, অ্যাঞ্জেল ডি মারিয়া, আগুয়েরো, হিগুয়েন আর জেমস রদ্রিগেজদের কথা তো সবাই জানে। এমনকি মেক্সিকোর হার্নান্দেজ আর যুক্তরাষ্ট্রের ডিম্পসিকেও জানে অনেকে। তবে ভেনেজুয়েলার সলোমন রনডন, পেরুর পাওলো গুয়েরেরো, কলম্বিয়ার এডউইন কারডোনা, জ্যামাইকার আন্দ্রে ব্ল্যাককে কজন জানে! ফুটবল প্রাঙ্গণে এরা অপরিচিত হলেও নিজেদের দেশের জার্সিতে এরই মধ্যে অনেক নাম করেছেন।জ্যামাইকার আন্দ্রে ব্ল্যাক মাত্র ২৫ বছরের এক যুবক। এরই মধ্যে জয় করেছেন ক্যারিবীয়ান কাপ। ফিলাডেলফিয়া ইউনিয়নের জার্সিতে খেলছেন ব্ল্যাক। আন্তর্জাতিক ফুটবলের মতো ক্লাব ফুটবলেও জ্যামাইকান এ গোলরক্ষক দৃষ্টি কেড়েছেন ফুটবল সমালোচকদের। কলম্বিয়ার তারকা বলতে ফুটবলভক্তরা জানে জেমস রদ্রিগেজ আর রাদামেল ফ্যালকাওকে। তবে তরুণ মিডফিল্ডার এডউইন কারডোনাকে কজন জানে! ২৩ বছরের এ কলম্বিয়ানই কোপা আমেরিকায় এবার তারকাখ্যাতি পেতে পারেন। মেক্সিকান ক্লাব মনটারিতে খেলছেন কারডোনা। গত মৌসুমে ৫৬ ম্যাচ খেলে করেছেন ২৪ গোল। এছাড়াও সতীর্থদের দিয়ে বেশ কয়েকটা গোল করিয়েছেন। কারডোনাকে ভয় পেতে পারে প্রতিপক্ষরা। পেরুভিয়ান ফুটবলার পাওলো গুয়েরেরো। বায়ার্ন মিউনিখে খেলার সময়ই তার তারকাখ্যাতি ছড়িয়েছিল বিশ্বব্যাপী। তবে ৩২ বছর বয়সেও তার ফুটবলের ধার এতটুকু কমেনি। বর্তমানে খেলছেন ব্রাজিলিয়ান ক্লাব ফ্ল্যামেঙ্গোতে। মেসি-সুয়ারেজদের পাশাপাশি আলো ছড়াতে পারেন এ পেরুভিয়ানও। ভেনেজুয়েলার ২৬ বছর বয়সী স্ট্রাইকার সলোমন রনডন। জাতীয় দলের জার্সিতে ৪৯টা ম্যাচ খেলেছেন। ক্লাব ফুটবলে বেশ নাম করেছেন তিনি। বর্তমানে খেলছেন ইংলিশ ক্লাব ওয়েস্ট ব্রমউইচে। এবারের কোপা আমেরিকায় তিনি আলো ছড়াতে পারেন।তরুণদের পাশাপাশি লিওনেল মেসির ম্যাজিক্যাল ফুটবল তো থাকবেই। আর্জেন্টাইন এ ফুটবল জাদুকরকে দেখার আশায় এরই মধ্যে অসংখ্য ফুটবলভক্ত দিনক্ষণ ঠিক করে রেখেছেন। আজ মেসি অপেক্ষায় আছেন কোপা আমেরিকা জয়ের। এবার আর কোনো ভুল করতে রাজি নন তিনি। লুইস সুয়ারেজও কোপা আমেরিকায় নিজেকে মেলে ধরার অপেক্ষায় আছেন। বার্সেলোনার জার্সিতে দারুণ একটা মৌসুম কাটিয়েছেন তিনি। এবার জাতীয় দলকে দারুণ কিছু দিতে পারলেই হয়! তাছাড়া মেক্সিকোর হার্নান্দেজ, বর্তমান চ্যাম্পিয়ন চিলির আলেক্সিস সানচেজ এবং ব্রাজিলের হাল্কের কথা ভুলে গেলেও তো চলবে না। এবারের কোপা আমেরিকায় অসংখ্য তারকার ভিড়ে নেই কেবল নেইমার আর কাকার নাম।"


"কোপা আমেরিকা সেন্টেনারিওযুক্তরাষ্ট্র-কলম্বিয়া, সকাল ৭-৩০ মি.সরাসরি, সনি ইএসপিএনকোস্টারিকা-প্যারাগুয়ে, রাত ৩টাসরাসরি, সনি ইএসপিএনআন্তর্জাতিক প্রীতিম্যাচজার্মানি-হাঙ্গেরি, রাত ১১টাসরাসরি, সনি ইএসপিএনফ্রান্স-স্কটল্যান্ড, রাত ১টাসরাসরি, সনি ইএসপিএননেটওয়েস্ট টি-২০লিস্টারশায়ার-ডারহ্যাম, রাত ১০-৩০ মি.সরাসরি, স্টার স্পোর্টস ১ফ্রেঞ্চ ওপেন, ফাইনালসন্ধ্যা ৭টা, সরাসরি, নিও প্রাইমইন্দোনেশিয়া ওপেনদুপুর ১২টা, সরাসরি, স্টার স্পোর্টস ২"
"ফ্রেঞ্চ ওপেনে মেয়েদের এককে ফাইনাল নিশ্চিত করেছেন সেরেনা উইলিয়ামস। সেমিফাইনালে তিনি ফ্রান্সের বার্টেনসকে ৭-৬, ৬-৪ গেমে হারিয়ে ফাইনাল নিশ্চিত করেছেন। ফাইনালে তিনি স্পেনের গারবিন মুগুরুজার মুখোমুখি হচ্ছেন। এর আগেও চারবার মুখোমুখি হয়েছেন দুজন। এর মধ্যে একবারই জয় পেয়েছেন মুগুরুজা। ২০১৪ সালে এই ফ্রেঞ্চ ওপেনেরই দ্বিতীয় রাউন্ডে সেরেনাকে হারিয়েছিলেন এ স্প্যানিয়ার্ড। তবে অস্ট্রেলিয়া ওপেনে দুইবার এবং উইম্বলডনের ফাইনালে একবার জয় পেয়েছেন সেরেনা উইলিয়ামস। তবে ক্লে কোর্টে মুগুরুজার সামনে সেরেনার লড়াই বেশ কঠিনই হবে। সেরেনার জয়গুলো ছিল হার্ড কোর্টে অথবা গ্রাস কোর্টে। এদিকে পুরুষ এককের ফাইনালে মুখোমুখি হতে পারেন শীর্ষ বাছাই নোভাক জকোভিচ এবং দ্বিতীয় বাছাই অ্যান্ডি মারে। গতকালই দুজন সেমিফাইনাল খেলেছেন। জকোভিচ খেলেছেন ডেভিড থিয়েমের বিপক্ষে। অ্যান্ডি মারে খেলেছেন সুইজারল্যান্ডের স্ট্যান ওয়াওরিঙ্কার বিপক্ষে। এই রিপোর্ট লেখা পর্যন্ত জকোভিচ এবং অ্যান্ডি মারে নিজেদের ম্যাচে এগিয়েছিলেন।"
"আর্মেনীয়দের ওপর তুর্কি হত্যাযজ্ঞকে ‘গণহত্যা’ হিসেবে স্বীকৃতি দেওয়ার প্রতিবাদে জার্মানি থেকে রাষ্ট্রদূত প্রত্যাহার করল তুরস্ক। ১৯১৫ সালে প্রথম বিশ্বযুদ্ধ চলাকালে অটোমান সাম্রাজ্য এই হত্যাযজ্ঞ চালিয়েছিল। তবে জার্মানির এই স্বীকৃতিদানকে ‘অজ্ঞতা ও অসম্মানের উদাহরণ’ হিসেবে আখ্যা দিয়েছে তুরস্ক। আর্মেনিয়ার দাবি, ১৯১৫ সালে তাদের ১৫ লাখ মানুষকে নির্মমভাবে হত্যা করা হয়েছিল। তবে তুরস্ক দাবি করে আসছে, নিহতের সংখ্যা এর চেয়ে অনেক কম ও সেটি কোনো গণহত্যা ছিল না। নির্মূল করার উদ্দেশ্যে একটি সুনির্দিষ্ট জনগোষ্ঠীকে টার্গেট করে হত্যাযজ্ঞ চালালে সেটাকে গণহত্যা বলা হয়। জার্মানির আগে ফ্রান্স, রাশিয়াসহ বিশ্বের প্রায় ২০টি দেশ এবং অনেক গুরুত্বপূর্ণ ব্যক্তি এ হত্যাযজ্ঞকে গণহত্যার স্বীকৃতি দিয়েছে। এদের মধ্যে পোপ ফ্রান্সিসও রয়েছেন। ১৯১৪ সালে জার্মানি, অস্ট্রিয়া ও হাঙ্গেরির পক্ষ নিয়ে প্রথম বিশ্বযুদ্ধে অংশ নেয় তুর্কি অটোমান সাম্রাজ্য। সেই সময় আর্মেনীয়রা অটোমান সাম্রাজ্যের অধীনে ছিল। যুদ্ধ চলাকালে আর্মেনীয়দের ‘ঘরের শত্রু’ বলে প্রচারণা চালায় অটোমান সাম্রাজ্য। বিবিসি।"
"ইচ্ছা আর আকাঙ্ক্ষা থাকলে যে কোনো কিছুতেই দমানো যায় না, তার প্রমাণ দিয়েছেন জাপানের শিগেমি হিরাতা। ৯৬ বছর বয়সে জাপানের একটি বিশ্ববিদ্যালয় থেকে স্নাতক শেষ করে নাম উঠিয়েছেন গিনিজ বুকে। ১৯১৯ সালের ১  সেপ্টেম্বরে জন্ম নেওয়া এই ব্যক্তি ৮৫ বছর বয়সে ২০০৫ সালে দেশটির কিয়েতো বিশ্ববিদ্যালয়ের কলা ও সিরামিক বিভাগে ভর্তি হন।টানা ১১ বছর পড়াশোনা শেষে গত ১৯ মার্চ অর্জন করেন স্নাতক ডিগ্রি গিনিজ বুকে নাম লেখানোর অনুভূতি জানাতে গতকাল তাকামাসু শহরে এক সংবাদ সম্মেলনে হাজির হন হিরাতা। তিনি বলেন, সত্যিই অসাধারণ লাগছে। কখনো ভাবিনি এ দিন আমার জীবনে আসবে। ছোটবেলায় নানা সমস্যার  বেড়াজালে পড়াশোনা বেশিদূর এগিয়ে নিতে পারিনি। তবে এই বয়সে এসে পড়াশোনার ইচ্ছেটা আরও বেশি জেগে উঠে। শিক্ষা সত্যিই এক মজার বিষয়। নিজের আগ্রহ আর মনের জোর থাকলে তা  যে কোনো বয়সে অর্জন করা যায়, বলেন হিরাতা। এ বয়সে কেন এই শিক্ষা? এমন প্রশ্নের উত্তরে শিগেমি হিরাতা বলেন, আমি যখন ছোট ছিলাম, তখন দারিদ্র্য ছিল। অঙ্কুরে পড়াশোনা ঝরে যায়। জুনিয়র স্কুল থেকে হাইস্কুলে যেতে পেরেছিলাম পার্টটাইম কাজ করার ফলে। সংসারের দায়িত্ব আসার পর তা নিয়ে ব্যস্ত হয়ে পড়ি। ছেলে- মেয়েদের উচ্চ পড়াশোনা করিয়েছি। কিন্তু নিজের  যোগ্যতা বেশি দূর না হওয়ায়, একদিন মনে জেদ  চেপে গিয়েছিল। পণ করেছিলাম, মৃত্যুর আগে গ্র্যাজুয়েট হবোই হবো।"
"ইরান আঞ্চলিক বিভিন্ন ইস্যুতে যুক্তরাষ্ট্র এবং যুক্তরাজ্যকে সহযোগিতা করবে না। ইরানের সর্বোচ্চ ধর্মীয় নেতা আয়াতুল্লাহ আলি খামেনি একথা বলেছেন। টেলিভিশনে সরাসরি সম্প্র্রচারিত এক ভাষণে খামেনি বলেন, এ অঞ্চলে যুক্তরাষ্ট্রের লক্ষ্য ও উদ্দেশ্য ইরানের ১৮০  ডিগ্রি বিপরীত। তেহরান এবং ছয় বিশ্বশক্তির উপনীত পারমাণবিক চুক্তির প্রতি প্রতিশ্রুতিবদ্ধ না থাকার জন্য ওয়াশিংটনকে দোষারোপও করেছেন খামেনি। ইরানের পারমাণবিক কর্মসূচির রাশ  টেনে ধরতে ২০১৫ সালে এ চুক্তি হয়। খামেনি যুক্তরাষ্ট্র এবং যুক্তরাজ্য দুদেশকেই ‘বদমাশ’ অ্যাখ্যা দিয়ে বলেন, এদেরকে বিশ্বাস করা যায় না। ভাষণে খামেনি বলেন, ‘আমেরিকা সেই ১৯৭৯ সালের ইসলামিক বিপ্লবের সময় থেকে ইরানের সঙ্গে শত্রুতা করে আসছে... বদমাশ (ব্রিটেন) এবং মহা শয়তান (যুক্তরাষ্ট্র)কে বিশ্বাস করাটা অনেক বড় ধরনের ভুল। তিনি আরও বলেন,‘আমরা আঞ্চলিক সঙ্কটে আমেরিকার সঙ্গে সহযোগিতা করব না। যুক্তরাষ্ট্র এবং যুক্তরাজ্য মানবাধিকারের অপব্যবহার এবং সন্ত্রাসের মতো কিছু অজুহাত দেখিয়ে তাদের প্রতিশ্রুতি রক্ষা না করার পাঁয়তারা করছে বলে উল্লেখ করেন খামেনি। ইরানের প্রতিষ্ঠাতা আয়াতুল্লাহ রুহুল্লাহ  খোমেনির মৃত্যুবার্ষিকী পালনকালে এক অনুষ্ঠানে খামেনি কথাগুলো বলেন। সিরিয়ার অবরুদ্ধ এলাকাগুলোতে ত্রাণ সাহায্য সরবরাহ নিয়ে জাতিসংঘ নিরাপত্তা পরিষদের আলোচনায় বসার পরিকল্পনার আগে দিয়ে খামেনি এ ধরনের বক্তব্য দিলেন। ইরান মধ্যপ্রাচ্য সঙ্কট বিশেষ করে সিরিয়ায় হস্তক্ষেপ করছে বলে অভিযোগ করে আসছে যুক্তরাষ্ট্র ও এর মিত্রদেশগুলো। এএফপি।"
"ভূমধ্যসাগরের গ্রিসের বৃহত্তম দ্বীপ ক্রিটের উপকূলে ভাসমান নৌযান থেকে তিন শতাধিক অভিবাসীকে উদ্ধার করা হয়েছে। ইতালি ও গ্রিসের কোস্টগার্ড তাদের উদ্ধার করে বলে গতকাল আন্তর্জাতিক সংবাদমাধ্যমগুলোর খবরে বলা হয়। এ ঘটনায় তিন অভিবাসীর প্রাণহানি হয়েছে বলেও খবরে জানানো হয়। কোস্টগার্ডের এক মুখপাত্র জানান, ভূমধ্যসাগরে এক অভিযান চালিয়ে ওই অভিবাসীদের উদ্ধার করা হয়েছে। অভিযানে চারটি জাহাজের পাশাপাশি একাধিক হেলিকপ্টারও ব্যবহার করা হয়েছে।গ্রিসের ক্রিট দ্বীপ থেকে ৭৫ নটিক্যাল মাইল দূরে আন্তর্জাতিক জলসীমায় একটি নৌযান থেকে তাদের উদ্ধার করা হয়। অনাহারে-অর্ধাহারে যাদের বেশির ভাগের শারীরিক অবস্থা অত্যন্ত নাজুক ছিল। এএফপি।"
"ভেনেজুয়েলার রাজধানী কারাকাসে প্রেসিডেন্ট ভবনের কাছে ‘আমরা খাদ্য চাই!’ স্লোগানে বিক্ষোভরতদের ওপর কাঁদুনে গ্যাস ছুড়েছে নিরাপত্তা বাহিনী। ওপেকভুক্ত এই দেশটি সম্প্রতি চরম অর্থনৈতিক সংকটের মধ্যদিয়ে যাচ্ছে। প্রতিবেদনে বলা হয়েছে, বৃহস্পতিবার ভেনেজুয়েলার শত শত মানুষ কারাকাসের শহরতলিতে অবস্থিত মিরাফ্লোরেস প্যালেসের দিকে মিছিল নিয়ে যাচ্ছিলেন। কিন্তু তাদের মিছিল দেশটির জাতীয় রক্ষীবাহিনী ও পুলিশ আটকে দেয়। দক্ষিণ আমেরিকার ৩ কোটি মানুষের দেশ ভেনেজুয়েলা। দেশটির প্রেসিডেন্ট নিকোলাস মাদুরো চরম অর্থনৈতিক সংকটের কারণে ক্রমে চাপের মুখে পড়ছেন। প্রান্তিক গোষ্ঠীর মানুষদের জন্য আয়োজিত একটি সমাবেশে বৃহস্পতিবার ভাষণ দেন মাদুরো। ওই সময়েই শত শত বিক্ষুব্ধ মানুষও সেখানে যেতে চাইলে নিরাপত্তা বাহিনীর বাধার মুখে পড়ে। প্রত্যক্ষদর্শীরা জানিয়েছেন, ওই এলাকায় দোকানের সামনে দীর্ঘলাইনে দাঁড়িয়ে থাকা মানুষেরা খাবার সংগ্রহ করতে না পেরে মিছিল করে। এএফপি।"
উত্তরপ্রদেশের মথুরায় জমি উচ্ছেদ অভিযানকে কেন্দ্র করে পুলিশ ও বিক্ষোভকারীদের মধ্যে সংঘর্ষে এক পুলিশ সুপারসহ কমপক্ষে ১৪ জন নিহত হয়েছেন। আহত হয়েছেন ৪০ জনের বেশি। পুলিশ সূত্রে খবর এলাহাবাদ হাইকোর্টের নির্দেশে বৃহস্পতিবার মথুরার জহরবাগে একটি জমি উচ্ছেদ অভিযানে গেলে পুলিশ ও বিক্ষোভকারীদের মধ্যে সংঘর্ষ বাধে। বিক্ষোভকারীরা আজাদ ভারত বৈদিক বৈচারিক ক্রান্তি সত্যাগ্রাহী’র সদস্য বলে জানা গেছে। দিল্লি থেকে ১৫০ কিলোমিটার দূরে মথুরার জহরবাগে প্রায় ২৬০ একর জমি গত দুই বছর ধরে দখল করে রেখেছে কিছু মানুষ। এর আগে পুলিশ একাধিকবার চেষ্টা করেই তাদের উচ্ছেদ করতে পারেনি। উত্তরপ্রদেশ রাজ্য পুলিশের ডিজি জাভেদ আহমেদ জানান ‘গতকাল বেআইনিভাবে দখল করে থাকা ওই জমিটিতে উচ্ছেদ অভিযানে গেলে জবরদখলকারীদের সঙ্গে পুলিশের সংঘর্ষ বাধে। পুলিশকে লক্ষ্য করে বিক্ষোভকারীরা ঢিল ছোড়ে ও গুলিবর্ষণ করে। এতে মথুরার পুলিশ সুপার মুকুল দ্বিবেদী এবং ফারহা পুলিশ থানার কনস্টেবল সন্তোষ কুমার প্রাণ হারান। একইসঙ্গে ১২ জন বিক্ষোভকারীও প্রাণ হারান’। মথুরার জেলা কালেক্টর রাজেশ কুমার জানিয়েছেন ‘পুলিশ জমি উচ্ছেদ অভিযানে গেলে পুলিশকে লক্ষ্য করে বিক্ষোভকারীরা হ্যান্ড গ্রেনেড ছুড়তে থাকে এবং গুলি চালাতে শুরু করে। একাধিক বাসায় অগ্নিসংযোগ ঘটায় বিক্ষোভকারীরা। এরপর বিশাল পুলিশ বাহিনী গিয়ে পরিস্থিতি নিয়ন্ত্রণে আনে। এই ঘটনায় ২৫০ জন বিক্ষোভকারীকে আটক করা হয়েছে।এদিকে এই ঘটনায় রাজ্যটির মুখ্যমন্ত্রী অখিলেশ যাদব গভীর শোকপ্রকাশ করেছেন। একইসঙ্গে নিহত পুলিশ কর্মীদের স্বজনদের আর্থিক ক্ষতিপূরণের ঘোষণা দিয়েছেন।
"ইউরোপের ফ্রান্স ও জার্মানিতে বন্যা ব্যাপক আকার ধারণ করেছে। এই বন্যায় দুই দেশে অন্তত ১০ জন মারা গেছে। হাজারো মানুষ ঘরবাড়ি ছেড়েছে। উদ্ভূত পরিস্থিতিতে প্যারিসের বিখ্যাত ল্যুভর জাদুঘর গতকাল বন্ধ ঘোষণা করা হয়েছে। কর্মকর্তারা জানান, বন্যার পানি থেকে রক্ষা করতে জাদুঘরের মূল্যবান সামগ্রী তারা সরিয়ে ফেলার কাজ শুরু করেছেন। গত কয়েক দিনের মুষলধারার বৃষ্টিতে ল্যুভর জাদুঘরের পার্শ্ববর্তী সিন নদীর পানি উপচে পড়েছে। নদীর তীরবর্তী প্যারিসের ওরসে জাদুঘর কর্তৃপক্ষও বন্যার ব্যাপারে সতর্ক রয়েছে। জাদুঘরটি বৃহস্পতিবার বন্ধ ঘোষণা করা হয়। জাদুঘরের মূল্যবান শিল্পকর্ম নিরাপদে সরিয়ে নেওয়া হয়েছে। প্যারিসের কর্মকর্তারা জানান, তারা সিন নদীর তীরে জরুরি বন্যানিয়ন্ত্রণ বাঁধ তৈরি করছেন। এদিকে জার্মানিতে বেশ কয়েকটি শহর বন্যায় দারুণভাবে ক্ষতিগ্রস্ত হয়েছে। সেখানে বন্যায় হতাহত ও নিখোঁজের ঘটনা ঘটেছে। ফ্রান্স ও জার্মানির আবহাওয়া বিভাগ সতর্ক করে বলেছে, আগামী ২৪ ঘণ্টায় আরও বৃষ্টির আশঙ্কা করা হচ্ছে। ফ্রান্সে বন্যা পরিস্থিতির অবনতি হয়েছে। ঘোষণা করা হয়েছে জরুরি অবস্থা। বন্যার পানি বাড়তে থাকায় বন্ধ করে দেওয়া হয়েছে বিশ্ব বিখ্যাত ল্যুভর জাদুঘর। গতকাল কর্তৃপক্ষ মিউজিয়ামটি বন্ধ করে দেয়। ক্ষতির ঝুঁকি এড়াতে উঁচু কোনো নিরাপদ স্থানে কাজের ব্যবস্থা করার জন্য স্টাফদের সুবিধার্থেই এ পদক্ষেপ বলে এক বিবৃতিতে জানিয়েছে মিউজিয়াম কর্তৃপক্ষ। এএফপি।"
"যুক্তরাষ্ট্রে সামরিক বিমানের মহড়ার সময় দুটি ফাইটার  জেট পৃথক দুর্ঘটনায় বিধ্বস্ত হয়েছে। বৃহস্পতিবার কলরাডোয় এয়ারফোর্স একাডেমির গ্র্যাজুয়েশন অনুষ্ঠানে প্রেসিডেন্ট বারাক ওবামা ভাষণ দেওয়ার পরপরই আকাশে কসরৎ দেখাতে গিয়ে প্রথম বিমানটি বিধ্বস্ত হয়।আর দ্বিতীয় বিমানটি টেনেসির স্মিরনায় বিধ্বস্ত হয়।  নেভির ব্লু অ্যাঞ্জেলস স্কোয়াড্রনের পাইলট এফ/এ-১৮ বিমানটি চালাচ্ছিলেন। দক্ষিণ-পূর্বাঞ্চলীয় ন্যাসভিলের  থেকে ২৪ মাইল দূরে বিধ্বস্ত বিমানটির পাইলটও মারা  গেছেন।মার্কিন নেভির পক্ষ থেকে জানানো হয়েছে, ব্লু অ্যাঞ্জেলস সদস্যরা আকাশে সাপ্তাহিক বিমান কসরতের চর্চা করছিলেন। যে বিমানবন্দর থেকে বিমানগুলো উড়াল দিয়ে থাকে সেই বিমানবন্দরের ২ মাইল দূরে দ্বিতীয় বিমানটি বিধ্বস্ত হয়। এ ঘটনায় তদন্ত চলছে বলে জানা গেছে। এএফপি।"
"ফারহান আখতারের সঙ্গে নাকি শ্রদ্ধা কাপুরের একটা সম্পর্ক তৈরি হচ্ছে। এ কথা বেশ কিছুদিন ধরে শোনা যাচ্ছিল বলিউড পাড়ায়। কিন্তু এ কথাকে গুজব বলে উড়িয়ে দিলেন শ্রদ্ধা কাপুর। স্ত্রী অধুনা আখতারের সঙ্গে ডিভোর্স হওয়ার পর, প্রথমে অদিতি রাও হায়দারি, তারপর কল্কি কোচলিনের সঙ্গে ফারহান আখতারের সম্পর্ক তৈরি হওয়ার গুজব রটে। এখন সেই লিস্টে যোগ হয়েছেন শ্রদ্ধা। শোনা যায়, রক অন ২-এর শুটিং চলাকালীন নাকি শ্রদ্ধার সঙ্গে একটা সম্পর্ক তৈরি হয় ফারহানের। শ্রদ্ধা কিন্তু ব্যাপারটি নিয়ে বেশ চটে আছেন। জানিয়েছেন, যা ইচ্ছে তাই লেখার কোনো মানেই হয় না।"
"এবার কি তবে বিচ্ছেদের পথে বলিউডের আরও এক দম্পতি? আকার ইঙ্গিতে তো তেমনই আভাস পাওয়া যাচ্ছে। ‘পারফেক্ট কাপল’-এর প্রতিমূর্তি শিল্পা এবং রাজ কুন্দ্রার জীবনেও এবার অন্ধকার মেঘ দানা বেঁধেছে। শোনা যাচ্ছে বেশ কিছুদিন ধরেই নাকি আলাদা থাকছেন শিল্পা ও রাজ। গত ১৫ দিন ধরে নাকি বান্দ্রায় নিজের অফিসেই দিন-রাত কাটছে রাজের। মাঝেমধ্যে অবশ্য জুহু অ্যাপার্টমেন্টে ফিরছেন পোশাক বদলাতে, তবে স্নান-খাওয়া-ঘুম সবই চলছে অফিসে।কুন্দ্রা দম্পতির এক কাছের বন্ধু জানিয়েছেন, বাড়ি থেকে অকারণে দূরে থাকার বান্দা নন রাজ। আশা করাই যেতে পারে কাজের খাতিরে এমন ব্যবস্থা করতে হয়েছে রাজকে। তবে সময়ই বলবে বলিউডের আরও এক ‘সুখী’ দম্পতির যাত্রা দীর্ঘস্থায়ী হবে নাকি ফের বাজবে বিষাদের সুর। কানাঘুষা চারদিকে চললেও এ বিষয়ে একেবারেই চুপ শিল্পা এবং রাজ। বরং তারা বাইরের মানুষকে নিজেদের সম্পর্ক স্বাভাবিক আছে বলে বার্তা দিয়ে চলেছেন। একসঙ্গে কোনো পার্টিতে গেলেও বেশ হাসিখুশি থাকছেন। কিন্তু সূত্র বলছে এসব অভিনয়। সম্পর্ক একেবারেই ভালো নেই। যে কোনো সময় বিচ্ছেদ হয়ে যেতে পারে। এদিকে শিল্পার কাছের বন্ধুরা এসব তথ্যকে রটনা বলে উড়িয়ে দিচ্ছেন। তারা বলছেন, শিল্পা-রাজ বেশ সুখী পরিবার।"
"সংগীতশিল্পী কুমার বিশ্বজিতের গান নিয়ে নির্মিত হয়েছে স্বল্পদৈর্ঘ্য চলচ্চিত্র। ‘সারাংশে তুমি’ শিরোনামের ছবিটির উদ্বোধনী প্রদর্শনী আজ। সন্ধ্যা ৭টায় রাজধানীর বসুন্ধরা সিটির স্টার সিনেপ্লেক্সে ছবিটির প্রিমিয়ার অনুষ্ঠিত হবে।সম্প্রতি সেন্সরবোর্ডের ছাড়পত্র পেয়েছে ‘সারাংশে তুমি’। বাংলাঢোল প্রযোজিত সংগীতশিল্পী কুমার বিশ্বজিতের ‘সারাংশে তুমি’র একাধিক মিউজিক ভিডিও প্রকাশ পেলেও চমক থাকছে ছবিটিতে। উদ্বোধনী প্রদর্শনীতে অংশ নিচ্ছেন ছবির সংশ্লিষ্ট, প্রতিযোগিতার মাধ্যমে বিজয়ী শ্রোতা-দর্শক ও আমন্ত্রিত অতিথি। কুমার বিশ্বজিতের নতুন আটটি গান ও গানের গল্প নিয়ে চলচ্চিত্রটি তৈরি করেছেন আশিকুর রহমান। গানে মডেল হয়েছেন অন্তু করিম। ‘সারাংশে তুমি’র চিত্রনাট্য লিখেছেন গাজী মাজহারুল আনোয়ার।"
"নবী (সা.) ৪০ বছর ধরে মানুষ হওয়ার সবক শিখিয়েছেন জনগণকে। তারপর তিনি আস্তে আস্তে ধর্মের বাক্য শিখিয়েছেন। মানুষ হলেই কেবল কেউ ধারণ করতে পারবে ধর্ম। আর যদি মানুষ না হয় কেউ, তবে তার ধর্মটা হয়ে যাবে মুখোশ পরা ধর্ম। হায় কবে আমরা মানুষ হব। যেদিন আমরা মানুষ হয়ে ধার্মিক হব, সেদিন থেকেই আমাদের ধর্ম সর্ব ধর্মাবলম্বীর কাছে গ্রহণযোগ্যতা পাবে। ধর্ম ও ধার্মিকরা পাবেন সম্মান।দুনিয়াজুড়ে মুখোশ পরা মানুষের ভিড়ে সহজ-সরল সত্য মানুষ খুঁজে পাওয়া দায়। ভালো মানুষের মুখোশ পরে খারাপ মানুষগুলো দিব্যি ঘুরে বেড়াচ্ছে।  এ কারণেই কবি বলেছেন, ‘মুখ দেখে কি মানুষ চেনা যায়?’ মুখ ও মুখোশের আড়ালে মানব চরিত্রে লুকিয়ে থাকা পশুত্ব হেসে কুটি কুটি খাচ্ছে প্রতিনিয়ত। মানুষ বেশে মানুষ ঠকিয়ে মুখোশ পরা দুপেয়ে জয়োল্লাস দিন দিন বেড়েই চলছে। প্রশ্ন হলো মানুষ কীসের মুখোশে নিজের পশুত্ব ঢাকে? তা তো অবশ্যই কোনো পশুর মুখোশ নয়। যেমনটা ছোটবেলায় আমরা বাঘের মুখোশ পরে নিজের চেহারা লুকাতাম। শুধু বন্ধুদের ভয় দেখানোর উদ্দেশ্যে। কিন্তু আজ আমরা মুখোশ পরছি ভাইকে ঠকানোর জন্য। যে মুখোশ পরে মানব পরিচয় কলঙ্কিত করছি সে মুখোশের নাম কী? ধর্ম। ধর্মের মুখোশ পরেই আমরা মানুষ ঠকাচ্ছি প্রতিনিয়ত। এমনকি কেউ বলতে পারে আমরা ধর্মের অপব্যবহার করছি না? ধর্মের দোহাই দিয়ে মানুষ ঠকানো ধার্মিকও অনেক সময় বুঝতে পারে না তার হাতেই ধর্মের কত বড় অপমান হচ্ছে।মাদ্রাসা-মসজিদ, মন্দির, প্যাগোডা, চার্চ যেখানেই যাই ধর্মের মুখোশ পরা একদল অমানুষের দেখা পাই। তারা নিজেদের জন্য ধর্ম ব্যবহার করছে। নিজেদের ধার্মিক আর স্রষ্টার কাছের লোক মনে করে মানুষকে তাড়িয়ে দিচ্ছে পাপী বলে। জাতীয় কবি কাজী নজরুল ইসলাম ‘মানুষ’ কবিতায় বিষয়টি খুব চমৎকারভাবে ফুটিয়ে তুলেছেন। পাঠকদের উদ্দেশ্যে কবিতাটির সহজ মর্ম তুলে ধরছি।‘গতকাল মসজিদে তাবারক হিসেবে গোস্ত-রুটি এসেছিল। সবাইকে খাওয়ানোর পরও অনেক খাবার রয়ে যায়। এই দেখে ইমাম সাহেব বেজায় খুশি। তিনি ভাবছেন, বাসায় গিয়ে পরিবারসহ মজা করে খাওয়া যাবে। বাজারের টাকাও বাঁচবে। এমন সময় একজন অভুক্ত পথিক ইমাম সাহেবকে বলল, হুজুর! আমি সাত দিনের অভুক্ত। আমাকে কিছু খাবার দিন।’ এর পরের অংশ নজরুলের  মুখেই শুনি—তেরিয়াঁ হইয়া হাঁকিল মোল্লা— ‘ভ্যালা হ’ল লেঠাভুখা আছ মর গো-ভাগারে গিয়ে! নামাজ পড়িস বেটা?’ভুখারি কহিল, ‘না বাবা!’ মোল্লা হাঁকিল, —‘তা’ হলে শালাসোজা পথ দেখ’ গোস্ত-রুটি নিয়া মসজিদে দিল তালা।অভুক্ত পথিক হাঁটছে আর ভাবছে। ভাবছে আর হাঁটছে। ‘আশি বছর পার করে দিলাম। কখনো খোদাকে ডাকিনি। খোদা তো একবেলার জন্যও আমার খাবার বন্ধ করে দেননি। তাহলে কি মসজিদ-মন্দিরে খোদা নেই? যদি মন্দির-মসজিদ খোদার ঘরই হয় তবে মোল্লা-পুরোহিত খোদার বান্দাকে দেখে কীভাবে তালা দেয়?কোথা চেঙ্গিস, গজনী-মামুদ, কোথায় কালাপাহাড়?ভেঙে ফেল ঐ ভজনালয়ের যত তালা দেওয়া দ্বার!খোদার ঘরে কে কপাট লাগায়, কে দেয় সেখানে তালা?সব দ্বার এর খোলা রবে, চালা হাতুরি-শাবল চালা!হায়রে ভজনালয়,তোমার মিনারে চরিয়া ভণ্ড গাহে স্বার্থের জয়।নজরুলের ‘মানুষ’ কবিতার মাঝের অংশ ছিল এটি। কবিতাটি আমাকে দারুণভাবে স্পর্শ করেছে। ছোটবেলায় যখন মাদ্রাসায় পড়তাম, তখন প্রায় দিনই মসজিদে তাবারক আসত। আর অভুক্ত মুসাফিরদের সঙ্গে হুজুররা এমন আচরণই করতেন। আমি নিশ্চিত করে বলতে পারি, এখনো মসজিদ-মন্দিরগুলোয় তাবারক নিয়ে এমন ঘটনা ঘটছে অহরহ। শুরুতেই আমি বলেছি, আমরা ধর্মের মুখোশ পরে অধর্মের কাজ করে যাচ্ছি ধর্মের লাইসেন্সে। আমরা মনে করি, আমার জামা, পাগড়ি, টুপি, মেসওয়াক আর ঢিলার আকার-আকৃতি, দৈর্ঘ্য-প্রস্থ রসুলের মতো হচ্ছে। সুতরাং আমার ধর্ম ঠিক আছে। আমি বলি না। ধর্মের কিছুই ঠিক নেই আপনার। আপনি ধর্মের মুখোশ পরেছেন মাত্র। আর মুখোশ পরে মানুষ ঠকানো থেকে শুরু করে সুদ-ঘুষ পর্যন্ত দিব্যি হজম করতেও দ্বিধা করেন না আপনি। তারপরও মানুষ আপনাকে ‘বড় মানুষ’ বলেই জানে। কারণ আপনি মুখোশ পরা ধার্মিক। এই মুখোশ পরে দুনিয়ার মানুষকে ধোঁকা দেওয়া সম্ভব হলেও অন্তর্যামী খোদাকে ধোঁকা দেওয়া সম্ভব নয়। আর আপনাকে একটি সুসংবাদ (!) শোনাচ্ছি মুহাম্মদ (সা.)-এর পক্ষ থেকে। আবু হুরায়রা (রা.) থেকে বর্ণিত, রসুল (সা.) বলেছেন, যে প্রতারণা করে সে আমার উম্মত নয়।’ (মুসলিম : ১০২ ও ১৩১৫।) অন্য বর্ণনায় এসেছে, ‘যে আমাদের সঙ্গে প্রতারণা করে সে আমাদের দলভুক্ত নয়।’ (মুসলিম : ১০১, মুসনাদে আহমাদ : ২৭৪৫০।)পাঁচ ওয়াক্ত নামাজ, কোরআন তেলাওয়াত ও গবেষণা আর হাদিস চর্চার কি মূল্য যদি না কোরআনের আয়নায় মানুষ হতে না পারি? যদি না রসুলের সুন্নত মানব ধর্ম চর্চা করতে না পারি? কোরআন-বেদ চুমু খেয়ে কী সওয়াব যদি না মানুষকে ভালোবেসে বুকে টানতে না পারি? ‘মানুষ’ কবিতার পরের অংশ দিয়েই লেখাটি শেষ করিছ।ও’ কারা কোরান-বেদ, চুম্বিছে মরি মরি’ও’ মুখ হইতে কেতাব-গ্রন্থ জোর ক’রে নাও কেড়েযাহারা আনিল গ্রন্থ-কেতাব সেই মানুষেরে মেরেপূজিছে গ্রন্থ ভণ্ডের দল!- মূর্খরা সব শোনো,মানুষ এনেছে গ্রন্থ; —গ্রন্থ আনেনি মানুষ কোনো।     লেখক : বিশিষ্ট মুফাসসিরে কোরআন ও গণমাধ্যম ব্যক্তিত্ব।www.selimazadi.com"
"মধ্য আয়ের দেশে পরিণত হওয়ার স্বপ্নকে সামনে রেখে ৩ লাখ ৪০ হাজার ৬০৫ কোটি টাকার মেগা বাজেট পেশ করেছেন অর্থমন্ত্রী আবুল মাল আবদুল মুহিত। প্রস্তাবিত বাজেটে রাজস্ব আয় ধরা হয়েছে ২ লাখ ৪২ হাজার ৭৫২ কোটি টাকা। উন্নয়ন ব্যয় ১ লাখ ১৭ হাজার ২৭ কোটি টাকা। বাজেটে আয় ও ব্যয়ের ঘাটতি ৯৭ হাজার ৮৫৩ কোটি টাকা। মধ্য আয়ের দেশে পরিণত হওয়ার যে স্বপ্নকল্প প্রধানমন্ত্রী শেখ হাসিনা ঘোষণা করেছিলেন ক্ষমতায় আসার পর, তার বাস্তবায়নে নতুন বাজেটে অন্তত দশটি মেগা প্রকল্প হাতে নেওয়া হয়েছে। আকাশছোঁয়া ব্যয়ের এই উচ্চাভিলাষী বাজেট জাতিকে সামনের দিকে এগিয়ে যাওয়ার স্বপ্ন দেখালেও সে স্বপ্ন পূরণ অনেকাংশেই সঠিকভাবে বাজেট বাস্তবায়নের ওপর নির্ভর করছে। সন্দেহ নেই প্রস্তাবিত বাজেট সফলভাবে বাস্তবায়িত হলে প্রবৃদ্ধি ৭ শতাংশে স্থিতি লাভের কৃতিত্ব দেখাবে। মধ্য আয়ের দেশে পরিণত হওয়ার পথে জাতি আরও একধাপ এগিয়ে যেতে সক্ষম হবে। তবে কঠিন বাস্তবতা হলো, সাধ ও সাধ্যের বৈপরীত্য ঠেকাতে অর্থমন্ত্রী তথা সরকারকে অর্থবছরের সারাক্ষণই প্রতিকূলতার বিরুদ্ধে যুদ্ধ করতে হবে। প্রস্তাবিত বাজেটে প্রায় ৯৮ হাজার কোটি টাকার ঘাটতির বোঝা চাপানো হয়েছে জাতির ঘাড়ে। এ ঘাটতি পূরণেও সরকারকে সর্বক্ষণ তটস্থ থাকতে হবে। বাজেটে যে সম্ভাব্য রাজস্ব আয় দেখানো হয়েছে তা এতটাই উচ্চাভিলাষী যে, সেখানেও দেখা দিতে পারে সমস্যা। বিদায়ী অর্থবছরের সংশোধিত লক্ষ্যমাত্রার চেয়েও ৩৫ দশমিক ৪ শতাংশ বেশি রাজস্ব আদায়ের আকাঙ্ক্ষা পেশ করেছেন অর্থমন্ত্রী। এ ব্যাপারে অর্থমন্ত্রী এনবিআরের ওপর যে আস্থা রেখেছেন, তা তারা কতটা রক্ষা করতে পারবেন তা এখন দেখার বিষয়। বাজেটে এডিপি বাস্তবায়নে ১ লাখ ১৭ হাজার ২৭ কোটি টাকা বরাদ্দ দেওয়া হয়েছে। বিশাল বাজেটের এ অংশটুকুই সাধারণ মানুষের কল্যাণে ব্যয় হয়। দক্ষ এবং সক্ষম সৎ প্রশাসনের অভাবে উন্নয়ন বাজেট বাস্তবায়নের নামে এলোমেলো করে দে মা লুটেপুটে খাই তত্ত্বের অনুশীলন চলে এদেশে। বাজেটের মাধ্যমে কাঙ্ক্ষিত উন্নয়ন নিশ্চিত করতে হলে লুটেরাদের সামাল দেওয়ার সক্ষমতা অর্জন করতে হবে।  সেটিই বাজেটের সবচেয়ে বড় চ্যালেঞ্জ।"
"আমরা, তরুণ প্রজন্ম আজকের বাংলাদেশের প্রায় এক-তৃতীয়াংশের প্রতিনিধিত্ব করি। আমাদের হাত ধরেই এগিয়ে যাবে আগামীর বাংলাদেশ। অর্জিত হতে পারে কাঙ্ক্ষিত সব স্বপ্নের সফল বাস্তবায়ন। আর সে জন্য চাই সব ক্ষেত্র সব মাধ্যমে তরুণদের সক্রিয় অংশগ্রহণ। হোক সে প্রাতিষ্ঠানিক পর্যায়ে, সেবা ক্ষেত্রে, চাকরি, ব্যবসা, শিল্প, কিংবা খেলাধুলায়।  আজকের স্বাধীন বাংলাদেশের জন্মলগ্ন এবং তার পরবর্তী প্রেক্ষাপট তৈরিই তো হয়েছিল তরুণদের প্রচেষ্টায়।  ’৫২-এর ভাষা আন্দোলন, ’৬৯-এর গণঅভ্যুত্থান, ৬ দফা আন্দোলন, ’৭১-এর মুক্তি সংগ্রাম, ’৯০-এর স্বৈরাচারবিরোধী গণআন্দোলনসহ সব আন্দোলনের প্রাণ ছিল অকুতোভয় বাংলার দামাল ছেলেরা। স্বাধীনতার ৪৬ বছর পেরিয়ে আজ আমরা একটি নতুন প্রজন্মের দ্বারপ্রান্তে দাঁড়িয়ে আছি। এই আগামীর পথচলায় আবার নতুন করে তরুণদের পদক্ষেপ নেওয়া দরকার। শিক্ষা, সংস্কৃতি, খেলাধুলা ও অন্যান্য পেশাদারিত্বে আমাদের তরুণদের অর্জন ঈর্ষণীয় হলেও শুধু একটি ক্ষেত্রে চরম অনীহা ও ব্যর্থতা লক্ষণীয়। আর তা হলো ‘রাজনীতি’। একথা সত্য যে, ছাত্ররাজনীতি আজও এদেশে বিদ্যমান। তবে যে কাঙ্ক্ষিত সুস্থ এবং প্রগতিশীল রাজনীতির চর্চা সবাই প্রত্যাশা করে তার সঙ্গে বর্তমান ছাত্ররাজনীতির যোজন যোজন দূরত্ব। কোনো সচেতন অভিভাবকই তার সন্তানকে রাজনীতিবিদ হিসেবে দেখতে চায় না। সবাই চায় ছেলে-মেয়ে বড় হয়ে ডাক্তার, ইঞ্জিনিয়ার, ব্যারিস্টার, বিসিএস ক্যাডার, ব্যবসায়ী কিংবা ক্রিকেটার হবে। কোনোভাবেই রাজনীতিবিদ নয়। তাহলে রাজনীতিটা করবে কারা? যে ছাত্রছাত্রীর ডাক্তার/ইঞ্জিনিয়ার হওয়ার যোগ্যতা আছে সে তো আর রাজনীতি করছে না, তাহলে ছাত্ররাজনীতি করছে কারা? স্কুল-কলেজে অকৃতকার্য অথবা বহিষ্কৃতরাই আমাদের ছাত্ররাজনীতির মুখপাত্র আজ। আমাদের দেশের প্রেক্ষাপটে ছাত্ররাজনীতির দুটি ক্ষেত্র বিদ্যমান। একটি হচ্ছে স্কুল, কলেজ, ইউনিভার্সিটি অর্থাৎ বিভিন্ন প্রাতিষ্ঠানিক পর্যায়ের এবং আরেকটি হচ্ছে এলাকাভিত্তিক ছাত্ররাজনীতি। উভয় ক্ষেত্রেই একই চিত্র পরিলক্ষিত হয়। বর্তমানে ছাত্ররাজনীতি মানেই ধরে নেওয়া হয় টেন্ডার, চাঁদাবাজি, বাস-টেম্পো স্ট্যান্ড ও বাজার ফুটপাথের নিয়ন্ত্রণ ও ক্ষমতার অপব্যবহার করে অনৈতিক পন্থায় উৎকর্ষ সাধন। কী ভয়ানক ধরনের অনাকাঙ্ক্ষিত নেতিবাচক তকমা বা স্টিকার লেগে গেছে আমাদের দেশের ছাত্ররাজনীতির গায়ে! তাহলে আমরা শিক্ষিত তরুণ প্রজন্ম কেন রাজনীতি করব? আমাদেরও তো লোকে চাঁদাবাজ-মাস্তান বলবে। আমাদের অভিভাবকরাই বা কেন আমাদের উৎসাহিত করবে রাজনীতি করতে? প্রত্যেক সুসন্তানই চায় আগে বাবা-মায়ের স্বপ্ন পূরণ করতে, তারপর অন্য কিছু। আবার নামসর্বস্ব ছাত্রনেতাদের পেশিশক্তি বা আর্থিক লেনদেনের সঙ্গেও আমরা পেরে উঠতে পারব না। কী দরকার আছে এ ভয়ানক সংঘর্ষে নামার! এ কথা ঠিক, সব ছাত্রনেতা বা তরুণ রাজনীতিক বিপথগামী নয়। সবাইকে এক পাল্লায় মাপা সমীচীন হবে না। অনেক ত্যাগী ছাত্রনেতা নেতৃত্ব দিচ্ছেন গৌরবের সঙ্গে আবার অনেকেই নিজেদের কলুষিত করেছেন তাদের অনৈতিক কর্মকাণ্ডে। ভালো ও মন্দের মিশলে এখন যেন মন্দের পাল্লাই বেশি ভারী। কাঙ্ক্ষিত ছাত্ররাজনীতির আরেকটি প্রধান অন্তরায় হচ্ছে যথাসময়ে নির্বাচনের মাধ্যমে নেতৃত্ব পরিবর্তনের ক্ষেত্র তৈরি হতে না দেওয়া। এর ফলে দীর্ঘ সময় যাবৎ একটি বিশেষ গোষ্ঠীর কাছে ক্ষমতা কুক্ষিগত থেকে যাচ্ছে। বিভিন্ন সভা-সমাবেশে ছাত্রছাত্রী জোগান দেওয়া ও প্রয়োজনে পেশিশক্তি প্রদর্শনের মাধ্যমে নিজেদের সুদৃঢ় অবস্থান জাহির করার মাধ্যমে রাজনৈতিক দলগুলোর প্রতি আনুগত্যের প্রকাশ ঘটানোই যেন বিগত দিনের ছাত্ররাজনীতির প্রতিচ্ছবি। বলাবাহুল্য, নব্বইয়ের স্বৈরাচার পতনে যে ছাত্র সংগঠন অগ্রণী ভূমিকা পালন করেছিল, দেশের সর্বোচ্চ বিদ্যাপীঠের ডাকসু নির্বাচনই তত্পরবর্তীতে আর অনুষ্ঠিত হয়নি। আরেকটি উল্লেখযোগ্য দিক পর্যালোচনায় দেখা যায়, ছাত্রছাত্রীদের একটি বৃহৎ অংশ বেসরকারি বিদ্যালয়ে অধ্যয়নরত এবং সেখানেও একই অবস্থা বিরাজমান থাকায় এর সূত্র ধরে বিভিন্ন অরাজনৈতিক ও জঙ্গি সংগঠনগুলো কোমলমতি ছাত্রছাত্রীদের তাদের কু-স্বার্থসংশ্লিষ্ট বিষয়ে ব্যবহার করছে, যার ফলে তারা বিপথগামী হচ্ছে। অথচ উন্নত দেশগুলোর শিক্ষা প্রতিষ্ঠানগুলোতে ছাত্রছাত্রীরা ‘স্টুডেন্ট পলিটিক্স’ করে আর অভিভাবকরাও তাতে অনুপ্রেরণা দেন। কেন? কারণ তারা রাজনীতি করে ছাত্রছাত্রীদের স্বার্থ রক্ষার্থে, তাদের বিভিন্ন সুযোগ-সুবিধা নিশ্চিত করতে, তাদের সুবিধায়-অসুবিধায় পাশে দাঁড়াতে। এ পর্যায়ের স্টুডেন্ট পলিটিক্সের সঙ্গে জাতীয় রাজনীতির কোনোরকম সংশ্লিষ্টতা না থাকলেও দেশের স্বার্থবিরোধী বিভিন্ন প্রোপাগান্ডা রুখে দিতে অথবা জাতীয় স্বার্থ রক্ষা ইস্যুতে তারা সবাই একত্রিত হয়ে আন্দোলন করে। আর এখান থেকেই বেরিয়ে আসে আগামী তরুণ নেতৃত্ব যারা পরবর্তীতে জাতীয় পর্যায়ে নেতৃত্ব দেয়। অর্থাৎ স্কুল, কলেজ, বিশ্ববিদ্যালয় পর্যায়ে আমরা যেভাবে আমাদের ভাষা, বিজ্ঞান, সমাজ, ইতিহাস, ভূগোল ও খেলাধুলার ওপর প্রতিষ্ঠানিক ও ব্যবহারিক শিক্ষা পেয়ে থাকি তারাও রাজনীতির একটি বাস্তবসম্মত শিক্ষা পেয়ে থাকে। এ পর্যায়ে তারা পরিচিত হয় টিমওয়ার্ক কীভাবে করে, নেতৃত্ব কীভাবে দেয় এবং দিকনির্দেশনা কীভাবে অনুসরণ করে, কীভাবে যুক্তি উপস্থাপন করে, প্রতিবাদের ভাষা কী হওয়া উচিত ইত্যাদি। এ বাস্তব অভিজ্ঞতা কাজে লাগিয়ে তারা পরবর্তীতে তাদের রাজনৈতিক আদর্শের সঙ্গে সঙ্গতিপূর্ণ কোনো রাজনৈতিক দলের সঙ্গে যুক্ত হয়ে এলাকাভিত্তিক এবং জাতীয় রাজনীতিতে ভূমিকা রাখে। আর এর ফলেই সেসব দেশের রাজনৈতিক নেতৃত্ব পায় এসব মেধাবী ছাত্রছাত্রী। আর তাই তারা উন্নত দেশ এবং তাদের রাজনীতিতে গণতন্ত্রের বহিঃপ্রকাশ ঘটে। পক্ষান্তরে আমাদের বর্তমান প্রেক্ষাপটে অমনোযোগী ও অকৃতকার্য ছাত্রছাত্রীরাই রাজনীতিতে জেঁকে বসেছে। কারণ এর ফলে সে তার নামের পাশে ডাক্তার, ইঞ্জিনিয়ার, ব্যারিস্টার ইত্যাদি যোগ করতে না পারলেও কোনো একটি রাজনৈতিক দলের একটি এলাকার একটি বিশেষ পদের অধিকারী হয়ে নামের পাশে তার রাজনৈতিক পদবি ব্যবহার করতে পারে। আপত দৃষ্টিতে এ পদবি ব্যবহারের গুরুত্ব বোঝা না গেলেও আমাদের সমাজে এর তাত্পর্য অনেক। এ পদাধিকার বলে অনেকে শুধু ভালো চাকরি কিংবা ব্যবসার সুযোগই নয়, অনেক ক্ষেত্রে ভালো সম্বন্ধ দেখে বিয়েও করে ফেলতে পারে। এ ছাড়া বিভিন্ন সামাজিক অনুষ্ঠানে বিশেষ অতিথি, প্রধান অতিথি হয়ে বক্তব্য প্রদানের মাধ্যমে সমাজে নিজেকে গণ্যমান্য ব্যক্তি হিসেবে প্রতিষ্ঠিত করে ফেলে। আর একপর্যায়ে হয়ে যান সাবেক ছাত্রনেতা ও নেত্রী থেকে জনপ্রতিনিধি ও জনগণের সেবক। এটি এক ধরনের পাইপ লাইন, যার এক প্রান্ত দিয়ে ছাত্ররাজনীতির নামে ঢুকে আরেক প্রান্ত দিয়ে নেতা-নেত্রী হয়ে বের হওয়া যায়। তবে কাঁচামাল যদি হয় নিম্নমানের তাহলে এ পাইপলাইন দিয়ে বের হওয়া প্রডাক্টও নিম্নমানেরই হওয়ার কথা। আর এ নিম্নমানের নেতৃত্বের ওপর ভরসা করে আমরা যদি আগামীর উন্নত বাংলাদেশের স্বপ্ন দেখি তা হবে অরণ্যে রোদন। আর সে জন্যই দরকার শিক্ষিত, ভদ্র, মার্জিত ও পরিচ্ছন্ন ইমেজের তরুণদের রাজনীতিতে সক্রিয় হওয়া। একথা সত্যি যে, এ দেশের বর্তমান রাজনীতি কর্দমাক্ত, কেউই এই কাদা গায়ে মাখাতে চাইবে না। তবে এ কথা ভুলে গেলেও চলবে না আপনার ঘরের ময়লা আপনাকেই পরিষ্কার করতে নামতে হবে, পাড়া-প্রতিবেশী এসে করে দেবে না আর দিতে চাইলেও তা আপনার সার্বভৌমত্বের ওপর আঘাত হবে। জঞ্জাল পরিষ্কারে নিজের গায়েও কিছু ময়লা লাগবে ঠিকই কিন্তু কোমরে গামছা বেঁধে শক্ত চোয়ালে পণ করে মাঠে নামলে এ ময়লা একদিন পরিষ্কার হবেই। ইতিহাস সাক্ষী দেয় তরুণদের প্রচেষ্টা কখনো বৃথা যায়নি আর কখনো যাবেও না। মেধাবী ছেলেমেয়েদের তাই রাজনীতিতে এগিয়ে আসতে হবে এবং অভিভাবকদেরও এ ব্যাপারে অনুপ্রেরণা জোগাতে হবে। তবে অভিভাবকরা তখনই তাদের সন্তানদের পড়াশোনা ও কর্মক্ষেত্রের বাইরে রাজনীতি করতে দিতে আগ্রহী হবেন যখন দেখবেন তার সন্তানের মেধা ও কাজের সঠিক মূল্যায়ন করা হচ্ছে। যতক্ষণ পর্যন্ত তরুণরা চাঁদাবাজি, টেন্ডারবাজি, পাড়া-মহল্লার মাস্তানির নেতিবাচক তকমা নিজেদের ঝেড়ে ফেলে সামাজিকভাবে নিজেদের রাজনৈতিক অবদানের মাধ্যমে নিজের বাবা-মা তথা পরিবারকে গর্বিত অনুভূত করাতে পারবে না ততক্ষণ পর্যন্ত কোনো অভিভাবকই সন্তানদের রাজনীতিতে অংশগ্রহণে আগ্রহী হবেন না। আমি নিজেও বিলেতে পড়াশোনার পাঠ চুকিয়ে দেশে ফিরে এসে বাবার আদর্শ মেনে রাজনীতির সঙ্গে সম্পৃক্ত হতে গিয়ে অনেক বাধার সম্মুখীন হয়েছি, যদিও আমার বেড়ে ওঠা একটি রাজনৈতিক পরিবারে। সে ক্ষেত্রে রাজনীতির বাইরে থাকা পরিবারগুলোতে নিশ্চয়ই আরও অনেক বাধা থাকবে এটাই স্বাভাবিক। তাই আমাদের প্রধান রাজনৈতিক দলগুলোর উচিত হবে মেধাবী, দেশপ্রেমিক, মার্জিত তরুণদের দলে জায়গা করে দেওয়া। প্রবীণ-নবীনদের উৎসাহিত করা যেন তাদের অসমাপ্ত কাজ আগামী প্রজন্ম বাস্তবায়ন করতে পারে। আওয়ামী লীগ প্রবীণনির্ভর রাজনৈতিক দল হলেও দলের সভাপতি প্রধানমন্ত্রী শেখ হাসিনা সম্প্রতি কতিপয় মেধাবী, ভদ্র, মার্জিত তরুণকে দলে কাজ করার সুযোগ করে দিয়েছেন এবং ভালো কাজের যথার্থ মূল্যায়নও তারা পেয়েছেন। যার পরিপ্রেক্ষিতেই এদেশের একজন তরুণ এমপি ও পরবর্তীতে প্রতিমন্ত্রী হয়ে আজ বাংলাদেশের গণ্ডি পেরিয়ে বিশ্ব দরবারে সেরা নতুন নেতৃত্বের একজন মনোনীত হয়েছেন।  আরেকজন তরুণ সংসদ সদস্য নতুন প্রজন্মের স্বেচ্ছাসেবী প্লাটফর্ম ‘ইয়ং বাংলা’-এর আহ্বায়ক হিসেবে নেতৃত্ব দিচ্ছেন এবং সমগ্র বাংলাদেশের মেধাবীদের মুক্তিযুদ্ধ ও স্বাধীনতার চেতনায় উদ্বুদ্ধ করার চেষ্টা করছেন। এটা খুবই আশাব্যঞ্জক ও ইতিবাচক দিক যা দেখে আমরা অনুপ্রাণিত হই, সব প্রতিকূলতার মাঝেও আশান্বিত হই। নতুন প্রজন্মের রাজনীতির আবির্ভাবই প্রস্ফুটিত হোক আগামীর বাংলাদেশ।লেখক : সহ-সম্পাদক কেন্দ্রীয় উপ-কমিটি, বাংলাদেশ আওয়ামী লীগ।ইমেইল- ahsan.h.bhuiyan@gmail.com"
"বছরের অন্যতম ফজিলতপূর্ণ মাস হলো রমজান। প্রত্যেক মুসলিমের জীবনে রমজানের গুরুত্ব অপরিসীম। রমজান হলো পুণ্য অর্জনের শ্রেষ্ঠ মৌসুম। দীর্ঘ এক মাসের রোজা, তারাবি, তাহাজ্জুদ, কোরআন তেলাওয়াত ও অন্যান্য নেক আমলের মাধ্যমে বান্দা আল্লাহ রাব্বুল আলামিনের নৈকট্য অর্জন করে এবং সব ধরনের গুনাহ থেকে বিরত থেকে অর্জন করে হৃদয় ও আত্মার পরিশুদ্ধি। এ লক্ষ্যেই রমজানকে সামনে রেখে কোরআন হাদিস ও আছারের আলোকে রমজানের কিছু ফাজাইল ও করণীয় সম্পর্কে নিম্নে উল্লেখ করা হলো।রোজা একমাত্র আল্লাহর জন্য। শুধু আল্লাহর ভয়েই বান্দা পানাহার থেকে বিরত থাকে। হাদিস শরিফে এসেছে, হজরত আবু হুরায়রা (রা.) থেকে বর্ণিত, রসুলুল্লাহ সাল্লাল্লাহু আলাইহি ওয়াসাল্লাম বলেন, বনি আদমের প্রতিটি আমলের প্রতিদান বহু গুণে বৃদ্ধি হতে থাকে, ১০ গুণ থেকে ৭০০ গুণ, এমনকি আল্লাহ চাইলে তার চেয়েও বেশি দেন। আল্লাহতায়ালা ইরশাদ করেন, তবে রোজার বিষয়টি ভিন্ন। কেননা, রোজা একমাত্র আমার জন্য এবং আমি স্বয়ং এর প্রতিদান দিব। বান্দা একমাত্র আমার জন্য পানাহার ও প্রবৃত্তির চাহিদা পূরণ থেকে বিরত থাকে। রোজাদারের জন্য দুটি আনন্দ : এক. ইফতারের মুহূর্তে দুই. রবের সঙ্গে সাক্ষাতের মুহূর্তে। আর রোজাদারের মুখের দুর্গন্ধ আল্লাহর কাছে মেশকের চেয়েও উত্তম। সহিহ মুসলিম হাদিস : ১১৫১।অপর হাদিসে এসেছে, হজরত সাহ্হল ইবনে সাদ থেকে বর্ণিত, জান্নাতে রাইয়ান নামে একটি দরজা আছে। এই দরজা দিয়ে শুধু রোজাদাররা প্রবেশ করবে। ঘোষণা করা হবে, রোজাদার কোথায়? তখন তারা উঠে দাঁড়াবে। যখন তারা প্রবেশ করবে তখন ওই দরজা বন্ধ করে দেওয়া হবে এবং তা দিয়ে আর কেউ প্রবেশ করবে না। —সহিহ বুখারি হাদিস : ১৮৯৬।অন্য রেওয়াতে আছে, জান্নাতে একটি দরজা আছে, যার নাম রাইয়ান। শুধু রোজাদারগণ এই দরজা দিয়ে প্রবেশ করবে। আর যে তাতে প্রবেশ করবে সে কখনো পিপাসার্ত হবে না। —জামে তিরমিজি ৭৬; ইবনে মাজাহ : ১৬৪০অন্য হাদিসে এসেছে, হজরত আবদুল্লাহ ইবনে আমর (রা.) থেকে বর্ণিত, রসুলুল্লাহ সাল্লাল্লাহু আলাইহি ওয়াসাল্লাম বলেন, ‘রোজা এবং কোরআন কিয়ামতের দিন বান্দার জন্য সুপারিশ করবে। রোজা বলবে, আমি তাকে দিনের বেলায় পানাহার ও প্রবৃত্তির চাহিদা মেটানো থেকে বিরত রেখেছি। সুতরাং তার ব্যাপারে আমার সুপারিশ কবুল করুন। কোরআন বলবে, আমি তাকে রাতে ঘুম থেকে বিরত রেখেছি। সুতরাং আমার সুপারিশ কবুল করুন। তখন দুজনের সুপারিশই গ্রহণ করা হবে। — মুসনাদে আহমদ হাদিস : ৬৫৮৯; তাবরানি, মাজমায়ু যাওয়াইদ ৩/৪১৯রোজাদারের করণীয় : রসুলুল্লাহ সাল্লাল্লাহু আলাইহি ওয়াসাল্লাম বলেন, রোজা হচ্ছে ঢাল।  যখন তোমাদের কেউ রোজা থাকে সে যেন অশ্লীল কথাবার্তা না বলে এবং মূর্খের ন্যায় কাজ না করে। কেউ যদি গালি দেয় বা ঝগড়া বিবাদে লিপ্ত হয় তাহলে সে যেন বলে, আমি রোজাদার, আমি রোজাদার। সহিহ বুখারি হাদিস : ১৯০৪; সহিহ মুসলিম হাদিস : ১১৫১অন্য হাদিসে আছে, যে ব্যক্তি মিথ্যা কথা ও মন্দ কাজ বর্জন করল না তার পানাহার বর্জনে আল্লাহর কোনো প্রয়োজন নেই। সহিহ বুখারি হাদিস : ১৯০৩নিয়মিত তারাবি পড়ুন : এ মাসের বিশেষ আমলের মধ্যে তারাবি নামাজ অন্যতম।  এ নামাজ সুন্নাতে মুয়াক্কাদায়। হাদিস শরিফে এসেছে, রসুলুল্লাহ সাল্লাল্লাহু আলাইহি ওয়াসাল্লাম বলেন, যে ব্যক্তি পূর্ণ বিশ্বাসের সঙ্গে সওয়াবের আশায় রমজানের রাতে দণ্ডায়মান হয় তার পূর্ববর্তী গুনাহসমূহ ক্ষমা করে দেওয়া হয়। সহিহ বুখারি হাদিস : ২০০৯"
"জার্মানির পার্লামেন্ট শত বছর আগে তুরস্কের ওসমানিয়া শাসনামলের শেষদিকে সংঘটিত আর্মেনীয় হত্যাকাণ্ডকে গণহত্যা হিসেবে আখ্যা দিয়েছে। আর্মেনীয়দের বিরুদ্ধে বর্বর তুর্কিদের গণহত্যায় অন্তত ১৫ লাখ মানুষ প্রাণ হারায়। সন্দেহ নেই, ওসমানিয়া শাসনামল ছিল সুশাসন ও জাতিগত সহাবস্থানের উজ্জ্বল নজির। সেলিম, সুলায়মান, বায়েজিদ প্রমুখ ওসমানিয়া শাসক উদার মনোভাবের জন্য নন্দিত ছিলেন। সাম্রাজ্যে সব জাতি ও ধর্মের মানুষের শান্তিপূর্ণ সহাবস্থান নিশ্চিত করারও কৃতিত্ব দেখিয়েছিলেন তারা। কিন্তু শেষ দিকের ওসমানিয়া শাসকরা দুর্নীতি ও বিলাসিতায় নিমজ্জিত হয়ে পড়েন। নিজেদের অপকর্ম থেকে দেশবাসীর দৃষ্টি অন্যদিকে ফেরাতে তারা ধর্মান্ধতা ও জাতিগত বিরোধকে উসকে দেন। প্রথম মহাযুদ্ধের প্রাক্কালে তুরস্কে আর্মেনীয়দের ওপর নৃশংস গণহত্যা চালানো হয়। বলা যায়, গত এক শতাব্দীতে সংঘটিত তিনটি ভয়াবহ গণহত্যার এটি একটি। অন্য দুটি গণহত্যা হলো দ্বিতীয় মহাযুদ্ধকালে হিটলারের নেতৃত্বে ইহুদি নিধন এবং ১৯৭১ সালে অসভ্য বর্বর পাকিস্তানি সামরিক জান্তার নেতৃত্বে বাংলাদেশের গণহত্যা। মানব ইতিহাসের সবচেয়ে বর্বরতম এ গণহত্যায় ৩০ লাখ মানুষকে হত্যা করে ইয়াহিয়া, টিক্কা, রাও ফরমান আলী ও নিয়াজীর চেলারা। নিজামী, কাদের মোল্লা, কামারুজ্জামান, মুজাহিদ, সাকা চৌধুরীগং এ গণহত্যায় পাকিস্তানিদের চোখ ও কান হিসেবে ব্যবহৃত হয়। বাংলাদেশে একাত্তরের গণহত্যায় জড়িত থাকার দায়ে নিজামী গংদের বিচারকে তাই যেমন পাকিস্তানিরা মেনে নিতে পারেনি, তেমনি মেনে নিতে পারেনি আরেক অপরাধী দেশ তুরস্ক। চোরে চোরে মাসতুতো ভাই প্রবচনকে সার্থক করে তুরস্ক যুদ্ধাপরাধী নিজামীর ফাঁসির পর বাংলাদেশ থেকে তার দূতকে কার্যত প্রত্যাহার করে নিয়েছে। অশোভনভাবে বিচারব্যবস্থার বিরুদ্ধে প্রশ্ন তুলে তুরস্ক বাংলাদেশের অভ্যন্তরীণ ব্যাপারে হস্তক্ষেপের ধৃষ্টতা দেখিয়েছে। জার্মান পার্লামেন্ট তুরস্কের আর্মেনীয় হত্যাকাণ্ডকে গণহত্যা হিসেবে চিহ্নিত করে প্রমাণ করেছে পাকিস্তানিদের মতো তুর্কিরাও এক বর্বর জাতি। আমরা জার্মান পার্লামেন্টের এ সংক্রান্ত প্রস্তাবকে স্বাগত জানাই।  আমাদের বিশ্বাস, বাংলাদেশ সরকারও আর্মেনীয় হত্যাকাণ্ডকে গণহত্যা হিসেবে অভিহিত করে মানবতার বিরুদ্ধে যে কোনো ধরনের অপরাধের বিরুদ্ধে বাংলাদেশের অবস্থানকে স্পষ্ট করবে।"
"নারায়ণগঞ্জের রূপগঞ্জে জমি জবরদখল করতে ফলদ গাছ কেটে ফেলার প্রতিবাদ করায় প্রতিপক্ষের লোকজন স্বামী-স্ত্রীকে পিটিয়ে আহত করেছে বলে অভিযোগ পাওয়া গেছে। শুক্রবার দুপুরে উপজেলার ঠাকুরবাড়িরটেক এলাকায় ঘটে এ ঘটনা। আহত মমতাজ বেগম জানান, তার মা আয়েশা বেগম ঠাকুরবাড়িরটেক এলাকায় ৫ শতাংশ জমি ক্রয় করেন। ক্রয়কৃত জমিতে বিভিন্ন ফলদ গাছ রোপণ করেন। বেশ কিছু দিন ধরেই স্থানীয় মজিবুর রহমান, মুসলিম মিয়াসহ তাদের লোকজন জমিটি জবরদখলের চেষ্টা চালিয়ে আসছেন। শুক্রবার দুপুরে প্রতিপক্ষের লোকজন লাঠিসোঁটা ও দেশীয় অস্ত্রশস্ত্র নিয়ে জমিটি জবরদখল করতে যায়। এ সময় জমিতে থাকা ফলদ গাছ কেটে ফেলে দখলবাজরা। প্রতিবাদ করায় মমতাজ বেগমকে পিটিয়ে আহত করা হয়। মমতাজ বেগমের স্বামী সামাদ মিয়া এগিয়ে এলে তাকেও পিটিয়ে আহত করা হয়। তাদের উপজেলা স্বাস্থ্য কমপ্লেক্সে ভর্তি করা হয়েছে।এ ঘটনায় রূপগঞ্জ থানায় অভিযোগ দায়ের করা হয়েছে।"
"ঝিনাইদহ জেলা ও সদর উপজেলা নির্বাচন অফিসে ঘুষবাণিজ্য ‘ওপেন সিক্রেট’। অভিযোগ দিলে কর্মকর্তারা উল্টো অভিযোগকারীকে হুমকি-ধামকি দেন। ভুক্তভোগীরা বিষয়টি তদন্ত করে ব্যবস্থা নিতে উর্ধ্বতন কর্তৃপক্ষের হস্তক্ষেপ কামনা করেছেন। সূত্র জানায়, ভোটার তালিকায় নাম উঠানো, সংশোধন ও স্থান পরিবর্তনসহ নানা কাজে কৌশলে টাকা হাতিয়ে নেওয়া হচ্ছে। এসব কাজ অফিসে না করে শহরের তালতলায় একটি কম্পিউটারের দোকানে পাঠানো হয়। সেখানে ১০০ টাকা দিয়ে ভোটাররা কাজ করিয়ে আনছেন। কলেজপড়ুয়া নাজমুল হাসান অভিযোগ করেন— জীবনে প্রথম ভোটার হতে গিয়ে এমন হয়রানি হতে হবে জানা ছিল না। টাকার বিনিময়ে ভোটার হতে হয়েছে। শুধু নাজমুল নয়, অনেকের অভিযোগ টাকা ছাড়া এখানে কাজ হয় না। কয়েকজন কলেজ শিক্ষক জানান, জেলা নির্বাচন কর্মকর্তা জাহাঙ্গীর হোসেন ও সদর উপজেলা নির্বাচন কর্মকর্তা মোখলেচুর রহমান যোগসাজশ করে অফিস সহকারীদের দিয়ে নির্বাচনী দায়িত্ব বাবদ ঘুষ নিচ্ছেন। টাকার বিনিময়ে পছন্দের ব্যক্তিকে একাধিক নির্বাচনী দায়িত্ব দেওয়া হচ্ছে। জেলা নির্বাচন অফিসার জাহাঙ্গীর হোসেন ও সদর উপজেলা নির্বাচন অফিসার মোখলেছুর রহমান এসব অভিযোগ অস্বীকার করে জানান, টাকা নিলে অফিস সহকারী ও পিয়ন নিতে পারে। এখানে কোনো অনিয়ম ও দুর্নীতি হচ্ছে না। বিধি অনুযায়ী কার্যক্রম পরিচালনা করা হচ্ছে।"
"শেরপুরের নালিতাবাড়ী উপজেলায় মহা সড়কে পুরনো বক্স কালভার্টের ব্যাচের ওপর নতুন ব্যাচ সংযোজন করায় এবং নির্মাণের পর ফাটল দেখা দেওয়ার অভিযোগে কালভার্টটি ভেঙে ফেলা হয়েছে। এটি ৪০ লাখ টাকা ব্যয়ে নির্মাণ করা হয়েছিল। আক্রাম এন্টারপ্রাইজের স্বত্বাধিকারী মো. আক্রাম হোসেন বলেন, আমার প্রতিষ্ঠানের মাধ্যমে  দশটি বক্স কালভার্ট নির্মাণের কাজ করা হয়েছে। তার মধ্যে একটি কালভার্টে ফাটল দেখা দেওয়া তা ভেঙে ফেলা হয়। এখানেই নতুন করে আবার কালভাট নির্মাণ করা হবে। শেরপুর সড়ক ও জনপথ বিভাগের উপ-বিভাগীয় প্রকৌশলী মাসুদ মাহমুদ বলেন, ‘নির্মাণের পরপরই ওই কালভাটের বিভিন্ন পরীক্ষা-নিরীক্ষা করে বেশকিছু ত্রুটি পাওয়া গেছে। ফলে এটি ভেঙে ফেলে নতুন করে নির্মাণের নির্দেশ দেওয়া হয়েছে। সোমবার থেকে কালভার্টটি ভেঙে ফেলার কাজ শুরু হয়। গতকাল তা শেষ হয়।’"
"সুন্দরবনে সব ধরনের সম্পদ আহরণ নিষিদ্ধের মধ্যেও অবাধে চলছে চাঁদপাই রেঞ্জের নদ-নদী ও খালে মাছসহ চিংড়ির রেণু পোনা শিকারের মহোৎসব। শুক্রবার সকালে চাঁদপাই রেঞ্জের পশুর নদী ও হারবাড়ীয়া এলাকার পাঙ্গাশিয়া খাল থেকে ৬ জেলেকে আটক করেছে বন বিভাগ। সুন্দরবনে মার্চ ও এপ্রিল মাসে ৪ দফা নাশকতার অগুনে বন পুড়ে ছাই হওয়ার পর এই সংরক্ষিত বনের পূর্ব বিভাগের চাঁদপাই ও শরণখোলা রেঞ্জে সব ধরনের সম্পদ আহরণের পাস পারমিট বন্ধ করে দেয় বন বিভাগ। এরমধ্যে সুন্দরবন বিভাগের একশ্রেণির অসাধু কর্মকর্তা-কর্মচারী অবৈধ অর্থবাণিজ্যের মাধ্যমে মাছ ও চিংড়ি রেণু পোনা আহরণের সুযোগ করে দিচ্ছে জেলেদের।পূর্ব সুন্দরবন বিভাগের বিভাগীয় বন কর্মকর্তা (ডিএফও) মো. সাইদুল ইসলাম জানান, দুর্বৃত্তরা অবৈধভাবে সুন্দরবনে ঢুকে মাছসহ রেণুু পোনা আহরণের অপতত্রতা চালাচ্ছে।"
"সড়ক দুর্ঘটনায় খুলনা, ফরিদপুর, চট্টগ্রাম, বরগুনা ও গোপালগঞ্জে সাতজন নিহত হয়েছেন। পটুয়াখালীর বাউফলে আহত হয়েছেন পুলিশ-আসামিসহ তিনজন। নিজস্ব প্রতিবেদক ও প্রতিনিধিদের পাঠানো খবর—খুলনা : বটিয়াঘাটা উপজেলার বরইতলায় গতকাল বাসচাপায় মোটরসাইকেল আরোহী দুই যুবকের মৃত্যু হয়েছে। তারা হলেন— উত্তম ও শিবেন্দ । এ সময় মোটরসাইকেলে থাকা অপর যাত্রী হিরণ গুরুতর আহত হন। তাকে খুলনা মেডিকেলে ভর্তি করা হয়েছে। হতাহতদের বাড়ি বটিয়াঘাটার দেবীতলা এলাকায়। ফরিদপুর : মধুখালীতে দুটি ট্রাকের সংঘর্ষে দুজন নিহত হয়েছেন। উপজেলার মাঝিবাড়ী নামক স্থানে গতকাল ভোরে এ দুর্ঘটনা ঘটে। নিহতরা হলেন— ট্রাকচালক মোশাররফ হোসেন ও তার সহকারী মো. আপেল। চট্টগ্রাম : চান্দগাঁও থানার পাঠানিয়া গোদা এলাকায় ট্রাকের ধাক্কায়  লেয়াকত নামে এক যুবক নিহত হয়েছেন। মঙ্গলবার রাতে সড়ক দুর্ঘটনায় আহত হন লেয়াকত। চট্টগ্রাম মেডিকেলে নিলে চিকিৎসক তাকে মৃত ঘোষণা করেন। গোপালগঞ্জ : মুকসুদপুরে মাইক্রোবাসচাপায় চম্পা খাতুন নামে এক শিশুর মৃত্যু হয়েছে। ঢাকা-খুলনা মহাসড়কে উপজেলার পূর্ব সালিনাবক্স নামক স্থানে এ ঘটনা ঘটে। চম্পা  ওই ওই এলাকার মিটু শেখের মেয়ে ও স্থানীয় বিদ্যালয়ের তৃতীয় শ্রেণির ছাত্রী। বরগুনা : আমতলীতে সড়ক দুর্ঘটনায় এক মোটরসাইকেল আরোহী নিহত হয়েছেন। আহত হয়েছেন চালক। তাকে চিকিৎসার জন্য পটুয়াখালী পাঠানো হয়েছে। আমতলী উপজেলার মহিষকাটায় গত সন্ধ্যায় এ দুর্ঘটনা ঘটে। বাউফল : নিরাপত্তা না দিয়ে পুলিশ মোটরসাইকেলে করে আদালতে আসামি নেওয়ার পথে গতকাল পটুয়াখালীর বাউফলে সড়ক দুর্ঘটনা ঘটে। এতে আসামি শহিদুল ইসলাম, পুলিশ সদস্য সালাউদ্দিন ও মোটরসাইকেলচালক শাহজাহান আহত হন। তাঁদের উপজেলা স্বাস্থ্য কমপ্লেক্সে চিকিৎসা দেওয়া হয়েছে।"
"২০১৬-১৭ অর্থবছরের বাজেটকে স্বাগত জানিয়ে সিলেট নগরীতে মিছিল করেছে জেলা ও মহানগর আওয়ামী লীগ। গতকাল দুপুরে জেলা পরিষদ মিলনায়তন থেকে মিছিলটি বের হয়ে কোর্ট পয়েন্টে গিয়ে সমাবেশে মিলিত হয়। সমাবেশে বক্তারা বলেন, মধ্যম আয়ের দেশ গড়ার লক্ষ্যে সরকার একটি গণমুখী ও যুগোপযোগী বাজেট ঘোষণা করেছে। এ বাজেট দেশের জন্য কল্যাণ, উন্নয়ন ও সমৃদ্ধি বয়ে আনবে। এ বাজেট জনগণের আশা-আকাঙ্ক্ষার প্রতিফলন ঘটাবে উল্লেখ করে বক্তারা গণমুখী বাজেট ঘোষণার জন্য প্রধানমন্ত্রী শেখ হাসিনা ও অর্থমন্ত্রী আবুল মাল আবদুল মুহিতকে ধন্যবাদ জানান।সমাবেশে বক্তব্য রাখেন সিলেট মহানগর আওয়ামী লীগ সভাপতি বদর উদ্দিন আহমদ কামরান, জেলা শাখার সাধারণ সম্পাদক শফিকুর রহমান চৌধুরী, আওয়ামী লীগ নেতা আশফাক আহমদ, অ্যাডভোকেট রাজ উদ্দিন, অ্যাডভোকেট নিজাম উদ্দিন, বিজিত চৌধুরী, অ্যাডভোকেট নাসির উদ্দিন খান প্রমুখ।"
বরিশাল শেরেবাংলা মেডিকেল কলেজ হাসপাতালে ভূমিষ্ঠ দুই মাথাবিশিষ্ট শিশুকে উন্নত চিকিৎসার জন্য ঢাকায় প্রেরণ করা হয়েছে। গত সোমবার শিশুটির মা মরিয়ম বেগমকে শেরেবাংলা হাসপাতালের ১ নম্বর প্রসূতি ওয়ার্ডে ভর্তির পর গত বৃহস্পতিবার দুপুরে স্বাভাবিক নিয়মে দুই মাথা বিশিষ্ট শিশুটি ভূমিষ্ঠ হয়। শিশুটিকে দেখে তার বাবা-মা হতাশ হয়ে পড়েন। মরিয়ম বরগুনা সদর উপজেলার সোনাখালী গ্রামের সাজেদুল হকের স্ত্রী। ওই দম্পতির আরেকটি কন্যা সন্তান রয়েছে।
"প্রস্তাবিত বাজেট প্রত্যাখ্যান করে জামায়াতে ইসলামী বলেছে, এই বাজেট অতি উচ্চাভিলাষী। এই বাজেটের মাধ্যমে সরকার একদলীয় শাসন পাকাপোক্ত করার ব্যবস্থা করেছে। গতকাল এক বিবৃতিতে জামায়াতের ভারপ্রাপ্ত সেক্রেটারি জেনারেল শফিকুর রহমান এ প্রতিক্রিয়া জানান।তিনি দাবি করেন, প্রস্তাবিত বাজেট অতি উচ্চাভিলাষী ও ঘাটতির বাজেট। এর ফলে জনগণের দুর্ভোগ আরও বাড়বে। এই বাজেটের ফলে জনগণের জীবনযাত্রার ব্যয় ও নিত্যপ্রয়োজনীয় পণ্যের দাম বেড়ে যেতে পারে।"
"চট্টগ্রাম মহানগরে পৃথক অভিযানে ২ হাজার ইয়াবাসহ চারজনকে গ্রেফতার করা হয়েছে। বৃহস্পতিবার গভীর রাতে বায়েজিদ এলাকায় শীতল ঝরনা ও সুগন্ধা আবাসিক এলাকায় অভিযান চালিয়ে তিনজনকে গ্রেফতার করা হয়। গ্রেফতারকৃতরা হলেন মোহাম্মদ আলম (৩৫), হামিদা বেগম (৩০) ও সেলিমা আক্তার (২০)। তাছাড়া গতকাল সকালে নগরীর পাহাড়তলী থানার অলংকার মোড় থেকে দুই হাজার পিস ইয়াবাসহ মমতাজ বেগম (৪৫) নামে এক নারী ইয়াবা ব্যবসায়ীকে গ্রেফতার করেছে পুলিশ।"
"রাজশাহী বিশ্ববিদ্যালয়ে ‘বিস্ক ক্লাব বিএফডিএফ চতুর্থ জাতীয় বিতর্ক প্রতিযোগিতা’ শুরু হয়েছে। গতকাল বিশ্ববিদ্যালয়ের ডিনস্ কমপ্লেক্সে এই প্রতিযোগিতার উদ্বোধন করেন রাজশাহী সদর আসনের সংসদ সদস্য ফজলে হোসেন বাদশা। বিশ্ববিদ্যালয়ের বিতর্ক সংগঠন বিজনেস স্টাডিজ ফ্যাকাল্টি ডিবেটিং ফোরাম (বিএফডিএফ) এ প্রতিযোগিতার  আয়োজন করেছে।পরে বেলা ১১টা থেকে বিভিন্ন বিশ্ববিদ্যালয়ের বিতার্কিকদের অংশগ্রহণে বিতর্ক প্রতিযোগিতা ১ম, ২য় ও কোয়ার্টার ফাইনাল অনুষ্ঠিত হয়। আজ ৪ জুন প্রতিযোগিতার সেমিফাইনাল ও ফাইনাল বিতর্ক কাজী নজরুল ইসলাম মিলনায়তনে অনুষ্ঠিত হবে। প্রতিযোগিতায় রাবি, ঢাবি, জাবিসহ দেশের ৩২টি সরকারি ও বেসরকারি বিশ্ববিদ্যালয় ও মেডিকেল কলেজের শিক্ষার্থীরা অংশ নিচ্ছেন।"
"আগামী ২৯ জুলাই বিএফইউজের সভাপতি পদে নির্বাচন অনুষ্ঠিত হবে। গতকাল রাজশাহীতে সহ-সভাপতি প্রদীপ ভট্টাচার্য শংকরের সভাপতিত্বে  অনুষ্ঠিত বিএফইউজে নির্বাহী কমিটির সভায় এ সিদ্ধান্ত নেওয়া হয়েছে। এর আগে নগরীর কামারুজ্জামান চত্বরে অনুষ্ঠিত মানববন্ধনে এক মাসের মধ্যে নবম ওয়েজবোর্ড ঘোষণা, সব সাংবাদিক হত্যার বিচার ও সাংবাদিক নির্যাতন বন্ধের দাবি জানিয়েছেন তারা।রাজশাহী সাংবাদিক ইউনিয়নের সভাপতি কাজী শাহেদের সভাপতিত্বে মানববন্ধনে বিএফইউজে মহাসচিব ওমর ফারুক, ডিইউজে সভাপতি শাবান মাহমুদ, সিইউজে সভাপতি রিয়াজ হায়দার চৌধুরী প্রমুখ বক্তব্য রাখেন।"
"যুবলীগ চেয়ারম্যান ওমর ফারুক চৌধুরী বলেছেন, বিএনপির জন্মই মিথ্যাচার দিয়ে। সেই জন্মলগ্ন থেকে এখন পর্যন্ত তারা একের পর এক মিথ্যাচার করে যাচ্ছে। মিথ্যাচারীদের কোনো ক্ষমা নেই।গতকাল বিকালে যুবলীগ ঢাকা মহানগর দক্ষিণ শাখার যুগ্ম সম্পাদক ও ৯ নম্বর ওয়ার্ড কাউন্সিলর এ কে এম মমিনুল হক সাইদের আশু রোগমুক্তি কামনায় দোয়া মাহফিলে তিনি এ কথা বলেন। যুবলীগ ঢাকা মহানগর দক্ষিণের সভাপতি ইসমাইল চৌধুরী সম্রাটের সভাপতিত্বে উপস্থিত ছিলেন মজিবুর রহমান চৌধুরী, মো. আতাউর রহমান, শ্যামল কুমার রায়, মনিরুল ইসলাম হাওলাদার, মাইনউদ্দিন রানা, নাজমুল হোসেন টুটুল, আলী আকবর বাবুল, এনামুল হক আরমান, মোরসালিন আহম্মেদ, জাফর আহম্মেদ রানা প্রমুখ।"
জাতিসংঘ শান্তিরক্ষা মিশন দক্ষিণ সুদানে বাংলাদেশ নৌবাহিনীর ফোর্স মেরিন ইউনিট-২-এ যোগদানের উদ্দেশে ৯৩ নৌসদস্যের প্রথম দল গতকাল সকালে ঢাকা হযরত শাহজালাল আন্তর্জাতিক বিমানবন্দর ত্যাগ করেছে। নৌবাহিনীর এ ইউনিট গত বছর থেকে দক্ষিণ সুদানের নদীপথে জাতিসংঘের সরবরাহব্যবস্থা সচল রাখতে গুরুত্বপূর্ণ ভূমিকা পালন করে আসছে। এ ছাড়া এই মেরিন ইউনিট বেসামরিক ব্যক্তিবর্গকে নিরাপত্তা প্রদানসহ জরুরি পরিস্থিতিতে ডুবুরি সরবরাহ এবং স্থানীয় বেসামরিক ব্যক্তিবর্গকে চিকিৎসা সহায়তা প্রদান করে থাকে। আগামী ২৮ জুন দ্বিতীয় গ্রুপে আরও ১০৭ জন নৌসদস্য দক্ষিণ সুদানের নৌবাহিনীর ফোর্স মেরিন ইউনিট-২-এ যোগ দিতে ঢাকা ত্যাগ করবে। আইএসপিআর।
"চট্টগ্রাম মেট্রোপলিটন চেম্বার অব কমার্স অ্যান্ড ইন্ডাস্ট্রিজ (সিএমসিসিআই) রমজান উপলক্ষে ভর্তুকি মূল্যে ভোগ্যপণ্য বিক্রি শুরু করেছে। গতকাল সকালে সিএমসিসিআইর ভর্তুকি মূল্যে নিত্যপ্রয়োজনীয় পণ্য বিক্রয় কার্যক্রম উদ্বোধন করেন সিএমসিসিআই সভাপতি খলিলুর রহমান। এ সময় উপস্থিত ছিলেন সিএমসিসিআইর সহ-সভাপতি এ এম মাহাবুব চৌধুরী, পরিচালক হাজি এম এ মালেক প্রমুখ।রমজানজুড়ে প্রতিদিন বেলা ১১টা থেকে দুপুর ২টা পর্যন্ত সিএমসিসিআই কার্যালয়ের সামনে যে কেউ এসব পণ্য কিনতে পারবেন। প্রতি কেজি চাল ২০ টাকা, চিনি ৪৫ টাকা, দুই লিটার সয়াবিন তেল ১৬০ টাকায় বিক্রি করা হচ্ছে। প্রত্যেকে দুই কেজি চিনি, পাঁচ কেজি চাল ও দুই লিটার সয়াবিন তেল নিতে পারবেন।"
"পুরান ঢাকার নিমতলীতে রাসায়নিক দাহ্য পদার্থ থেকে সৃষ্ট দুর্ঘটনায় ভয়াবহ ট্র্যাজেডির ছয় বছর পূর্ণ হলো গতকাল। এ উপলক্ষে গতকাল নিমতলীর ছাতা মসজিদের সামনে এক মানববন্ধনে পরিবেশবাদী সংগঠনগুলো পুরান ঢাকা থেকে বিপজ্জনক রাসায়নিক পদার্থের কারখানা ও দোকান সরানোর দাবি জানিয়েছে। পরিবেশ বাঁচাও আন্দোলন (পবা)-সহ বিভিন্ন সংগঠনের সম্মিলিত উদ্যোগে আয়োজিত অনুষ্ঠানে বক্তারা জেলা প্রশাসনসহ সংশ্লিষ্ট সংস্থা, সিটি করপোরেশন ও ভবন মালিকদের এ বিষয়ে সচেতন হওয়ার আহ্বান জানান।২০১০ সালের ৩ জুন নিমতলীর রাসায়নিক দাহ্য পদার্থের গুদাম থেকে সৃষ্ট অগ্নিকাণ্ডে প্রাণ হারান ১২৪ জন। দুর্ঘটনার পর সেই এলাকা থেকে গুদাম, কারখানা ও দোকান সরানোর জন্য বিভিন্ন উদ্যোগ গ্রহণের কথা বলা হলেও গত ছয় বছরে এ বিষয়ে কোনো দৃশ্যমান অগ্রগতি দেখা যায়নি।"
"রংপুরের একটি সিগারেট কোম্পানির গুদাম থেকে কোটি টাকা মূল্যের নকল ব্যান্ডরোল উদ্ধারের ঘটনা ১৫ লাখ টাকায় রফার চেষ্টা চলছে বলে অভিযোগ উঠেছে। পাঁচ দিন আগে ব্যান্ডরোলগুলো উদ্ধার করা হলেও গতকাল পর্যন্ত ন্যাশনাল টোব্যাকো কোম্পানির বিরুদ্ধে আইনগত ব্যবস্থা নেয়নি কাস্টমস কর্তৃপক্ষ।রংপুর কাস্টমস, এক্সসাইজ ও ভ্যাট কমিশনারেটের কার্যালয় এবং ন্যাশনাল টোব্যাকো কোম্পানি সূত্রে জানা গেছে, কাস্টমস, এক্সসাইজ ও ভ্যাট কমিশনারেট কার্যালয়ের যুগ্ম কমিশনারের নেতৃত্বে একটি দল গত সোমবার সকালে নগরীর সাহেবগঞ্জে ন্যাশনাল টোব্যাকো কোম্পানিতে অভিযান চালায়। এ সময় তারা কোটি টাকা মূল্যের বিপুল নকল ব্যান্ডরোল ও কিছু ব্যবহৃত ব্যান্ডরোল উদ্ধার করে। তবে কোম্পানির কাউকে আটক করা হয়নি।বিষয়টি ধামাচাপা দেওয়ার জন্য কোম্পানির পক্ষ থেকে ১০ লাখ টাকা দিতে চাইলে কাস্টমসের পক্ষ থেকে ১৫ লাখ টাকা দাবি করা হয়। কোম্পানির মালিক জেলা বিএনপির সভাপতি এমদাদুল হক ভরসা দেশের বাইরে থাকায় উভয় পক্ষ বিষয়টি নিয়ে সমঝোতায় পৌঁছতে পারেনি। মালিকের দেশে ফেরার অপেক্ষায় বিষয়টি গোপন রাখে কাস্টমস কর্তৃপক্ষ। বৃহস্পতিবার কাস্টমস, এক্সসাইজ ও ভ্যাট কমিশনারেট কার্যালয় থেকে বিষয়টি ফাঁস হয়ে গেলে এ নিয়ে তোলপাড় শুরু হয়।রংপুর কাস্টমস, এক্সসাইজ ও ভ্যাট কমিশনারেট কার্যালয়ের যুগ্ম কমিশনার হাসান মোহাম্মদ তারেক রিকাবদার বলেন, রফার কোনো সুযোগ নেই। বিপুল ব্যান্ডরোল  গণনা করতে সময় লাগছে। গণনা শেষ না হওয়ায় মামলা করতে বিলম্ব হচ্ছে। তবে দু-এক দিনের মধ্যে মামলা হবে। এর আগেও নকল ব্যান্ডরোল লাগিয়ে সিগারেট বাজারজাত করার অপরাধে ওই কোম্পানির  বিরুদ্ধে  দুটি মামলা করা হয়। মামলাগুলো বিচারাধীন রয়েছে।তিনি আরও বলেন, কোম্পানিটি বিভিন্ন সময় বন্ধ থাকে। কাস্টমস কর্তৃপক্ষকে না জানিয়ে চুরি করে সিগারেট উৎপাদন করার পর নকল ও ব্যবহৃত ব্যান্ডরোল লাগিয়ে তা বাজারজাত করা হয়। এতে সরকার বিপুল রাজস্ব থেকে বঞ্চিত হচ্ছে।ন্যাশনাল টোব্যাকো কোম্পানির ব্যবস্থাপক রোমেল রহমান বলেন, ব্যান্ডরোল উদ্ধারের কোনো ঘটনাই ঘটেনি। কাস্টমসের কর্মকর্তারা পরিদর্শনে এসেছিলেন মাত্র।"
"জাতীয় সংসদের বিরোধী দল জাতীয় পার্টির ৩৭ জন প্রেসিডিয়াম সদস্যের নাম ঘোষণা করেছেন দলের চেয়ারম্যান হুসেইন মুহম্মদ এরশাদ। বৃহস্পতিবার এরশাদের প্রেস সচিব সুনীল শুভরায়ের সই করা এক বিজ্ঞপ্তিতে এ কথা জানানো হয়। গত ১৪ মে জাপার অষ্টম কাউন্সিল অনুষ্ঠিত হয়। কাউন্সিলে এইচ এম এরশাদ চেয়ারম্যান, রওশন এরশাদ সিনিয়র কো-চেয়ারম্যান, জি এম কাদের কো-চেয়ারম্যান ও এ বি এম রুহুল আমিন হাওলাদার মহাসচিব নির্বাচিত হন। তারা পদাধিকার বলে একই সঙ্গে প্রেসিডিয়াম সদস্য। বাকি কমিটি গঠনের দায়িত্ব এরশাদকে দেয় কাউন্সিল।বিজ্ঞপ্তিতে জানানো হয়, জাপার প্রেসিডিয়াম ৪১ সদস্যের। পদাধিকার বলে চারজন বাদে ৩৭ জন প্রেসিডিয়াম সদস্যের নাম ঘোষণা করা হয়।"
"নারায়ণগঞ্জের ফতুল্লায় ছুরিকাঘাতে নিহত স্বামী হাসান ইসলাম সুমনের (৩৫) লাশ ফেলে পালানোর সময় তার স্ত্রী সায়মা সুমনকে (২৫) আটক করেছে পুলিশ। গতকাল ভোরে খানপুর হাসপাতাল থেকে তাকে আটক করা হয়।নিহত হাসান ইসলাম সুমন ফতুল্লার নন্দলালপুর কবরস্থান রোড এলাকার মৃত নুরুল ইসলামের ছেলে। ঘটনার ব্যাপারে স্ত্রী সায়মা সুমনের দাবি, বৃহস্পতিবার রাত সাড়ে ১২টার দিকে তার মোবাইলে অপরিচিত নম্বর থেকে একটি ফোন আসে। এ নিয়ে সুমন তাকে সন্দেহ করে এবং বাকবিতণ্ডায় লিপ্ত হয়। এ সময় উভয়ের মধ্যে ঝগড়ার এক পর্যায়ে সায়মা তার স্বামীর পিঠে কয়েক দফা ছুরিকাঘাত করেন। তখন সুমন মাটিতে ঢলে পড়েন। এরপর তাকে একটি রিকশায় করে রাত ২টায় শহরের খানপুর হাসপাতালে নিয়ে আসলে কর্তব্যরত চিকিৎসক সুমনকে মৃত ঘোষণা করেন। জরুরি বিভাগের চিকিৎসক আবদুল মান্নান জানান, সুমনের পিঠে একাধিক ছুরিকাঘাত করা হয়েছে। তার বড় ভাই নূরে আলম কামাল জানান, ফতুল্লার দেওভোগ আখড়া এলাকার সোবহানের মেয়ে সায়মাকে ১০ বছর আগে বিয়ে করে সুমন। তাদের ৫ বছরের এক মেয়ে আছে। বিয়ের পর থেকেই সংসারে নানা অশান্তি সৃষ্টি করেছে সায়মা। তিনি আরও বলেন, ‘সায়মা আমার বৃদ্ধ মাকেও সহ্য করতে পারে না। এতে যৌথ পরিবার থেকে তাদের ভিন্ন করে দেওয়া হয়। এরপর থেকে মোবাইলে কথা বলা নিয়ে স্বামী-স্ত্রীর মধ্যে প্রায়ই ঝগড়া হতো। কারণ সায়মা অপরিচিত লোকজনের সঙ্গে মোবাইলে যখন-তখন কথা বলত। স্ত্রীর পরকীয়ার বিষয়টি নিশ্চিত হয়ে সুমন মোবাইল ব্যবহার করতে সায়মাকে বাধা দেয়। এতে সায়মা উল্টো সুমনকে প্রায় সময় মারধর করত।’ তিনি জানান, সুমন বাড়ির পাশে ছবি তোলার স্টুডিওর ব্যবসা করত। ফতুল্লা মডেল থানার এসআই মজিবুর রহমান জানান, এক হাসপাতাল থেকে লাশ উদ্ধার করে ময়না তদন্তের জন্য আরেক হাসপাতালের মর্গে পাঠানো হয়েছে। লাশ ফেলে রেখে পালানোর সময় নিহতের স্ত্রীকে আটক করা হয়েছে। তদন্ত করে আইনগত ব্যবস্থা নেওয়া হবে।"
"এ বছর থেকেই প্রাথমিক সমাপনী বাতিল করার দাবি জানিয়েছেন বিভিন্ন স্কুলের পঞ্চম শ্রেণিতে পড়ুয়া শিক্ষার্থীদের অভিভাবকরা। এ দাবিতে আজ সকালে রাজধানীর উত্তরায় প্রধান সড়কে মানববন্ধন করবেন কয়েকটি স্কুলের শিক্ষার্থী ও তাদের অভিভাবকরা। এ ছাড়া ভিকারুননিসা নূন স্কুলের সামনেও একই দাবিতে মানববন্ধনের আয়োজন করা হবে বলে জানা গেছে। অভিভাবকরা বলেন, সরকার অষ্টম শ্রেণি পর্যন্ত প্রাথমিক শিক্ষা করার ঘোষণা দিয়েছে। আমরা এ সিদ্ধান্তকে সাধুবাদ জানাই।"
"চট্টগ্রাম সিটি করপোরেশন (চসিক) পোর্ট সিটি হাউজিং সোসাইটি প্রকল্পটি ২০ বছর ধরে অন্ধকারে মুখ থুবড়ে পড়ে আছে। ফলে প্লট বরাদ্দ পাওয়া ৫০ গ্রাহক গভীর হতাশায় ভুগছেন। এ অবস্থায় সমস্যাটির সমাধানে প্রয়োজনীয় উদ্যোগ নিতে রেলমন্ত্রীকে চিঠি দিয়েছেন চসিক মেয়র। এরপরই প্রকল্প নিয়ে নতুন আশার আলো দেখছেন সংশ্লিষ্টরা। জানা গেছে, প্রকল্পটিকে কেন্দ্র করে দুটি মামলা ঝুলছে। এর মধ্যে চসিক মামলা করেছে জায়গা বুঝিয়ে না দেওয়ার অভিযোগে। আর রেল করেছে প্রকল্পের স্থাপনা উচ্ছেদ করতে। এ অবস্থায় চসিক মেয়র রেলমন্ত্রীকে চিঠি দিয়ে সমস্যা সমাধানের জন্য প্রয়োজনীয় উদ্যোগ নিতে বলেছেন। সিটি করপোরেশনের প্রধান নির্বাহী কর্মকর্তা কাজী মোহাম্মদ শফিউল আলম বলেন, কর আদায়সংক্রান্ত সমস্যা নিয়ে প্রকল্পটি আটকে ছিল। কিন্তু এখন এ ব্যাপারে একটি কার্যকর উদ্যোগ নেওয়া হয়েছে। আশা করছি, দুই পক্ষের সমঝোতায় সব জটিলতা কেটে যাবে।চসিক সূত্রে জানা যায়, ১৯৯৬ সালের ১৬ অক্টোবর রেলওয়ে পূর্বাঞ্চল নগরীর মাদারবাড়ী এলাকার ৭ দশমিক ২৪ একর ভূমি বিক্রির দরপত্রে অংশ নিয়ে চসিক সর্বোচ্চ দরদাতা হিসেবে ১৩ কোটি ৯৩ লাখ ২১ হাজার ২২০ টাকা ৬০ পয়সায় ভূমিটি বরাদ্দ পায়। পরে চসিক দুই কিস্তিতে ৩ কোটি ৯৮ লাখ ৩০ হাজার ৩৩০ টাকা রেলকে প্রদান করে। ওই সময়ই রেলের কাছে চসিকের কর বাবদ ৬৩ কোটি টাকা পাওনা ছিল। চসিক সে টাকা ভূমির সঙ্গে সমন্বয় করতে প্রস্তাব দিলে রেল তাতে অসম্মত হয়। এর মধ্যে চসিক ওই প্রকল্পে ২ কোটি ২০ লাখ টাকার উন্নয়নকাজ করে। তা ছাড়া ২০০২ সালের ১০ এপ্রিল থেকে বিভিন্ন দফায় প্রকল্পে আড়াই কাঠা করে ৫০ জনের কাছে ৫০টি প্লট বিক্রি করে। প্রতি কাঠার মূল্য ছিল ১০ লাখ টাকা। কিন্তু ২০০৩ সালের ৬ সেপ্টেম্বরে টাকা না দেওয়ার অভিযোগে রেলওয়ে প্রকল্পের বরাদ্দ বাতিল করে। ২০০৪ সালে রেলের বরাদ্দ বাতিলের বিরুদ্ধে আদালতে রিট পিটিশন করে চসিক। আদালত চসিকের শান্তিপূর্ণ দখলে প্রতিবন্ধকতা সৃষ্টি এবং ভূমিটি অন্য কোনো তৃতীয় পক্ষ বরাবর বিক্রি না করার জন্য রেলের ওপর রুল জারি করে।একাধিক প্লট গ্রহীতা বলেন, দীর্ঘদিন ধরে প্রকল্পটি ঝুলে আছে। তবে আমরা শুনেছি সিটি মেয়র এ ব্যাপারে একটি উদ্যোগ গ্রহণ করেছেন। এখন যদি এটি আলোর মুখ দেখে তাহলে আমাদের প্লটের একটি গতি হবে।রেলওয়ের ভূসম্পত্তি কর্মকর্তা মো. আবদুল বারি জানান, তিনি এ ব্যাপারে প্রয়োজনীয় উদ্যোগ নিতে রেলওয়ের মহাপরিচালককে  চিঠি দিয়েছেন। বিষয়টি এখন প্রক্রিয়াধীন।"
"রাজধানীর নীলক্ষেতে কর্মজীবী মহিলা হোস্টেলের সিট ভাড়া বৃদ্ধির প্রতিবাদে কর্মজীবী নারীরা প্রায় ৩ ঘণ্টা সড়ক অবরোধ করে রাখেন। গতকাল বিকাল ৪টার দিকে এ অবরোধ শুরু হয়। পরে সন্ধ্যা ৭টার দিকে মহিলা পুলিশ সদস্যরা লাঠিচার্জ করে প্রতিবাদী নারীদের রাস্তা থেকে সরিয়ে দেন।আন্দোলনকারী নারীরা জানান, সম্প্রতি সমাজসেবা অধিদফতর হোস্টেলের সিট ভাড়া দ্বিগুণ করে। এ হিসাবে সিঙ্গেল সিটের ভাড়া ১৫০০ টাকার জায়গায় ৩০০০ ও ডাবল সিটে ১১০০ টাকার জায়গায় ২১৬০ টাকা নির্ধারণ করে। এর বিরুদ্ধে তারা আগেও বেশ কয়েকবার আন্দোলন করেছেন। বিকালে হোস্টেলের নারীরা নিউমার্কেট থানার সামনে কাঁটাবন সড়ক অবরোধ করেন।"
"দুর্ঘটনা বা বিপদে নাগরিকদের স্বজনদের শনাক্ত করে সহায়তা দেওয়া, কোনো নাগরিকের পারিপার্শ্বিক নিরাপত্তা এবং সন্দেহভাজনদের গতিবিধি শনাক্ত করার জন্যও ভাড়াটিয়া তথ্য ফরম গুরুত্বপূর্ণ ভূমিকা রাখছে। তবে সচেতনতার অভাবে এখনো অনেক ভাড়াটিয়া তথ্য ফরম পূরণ করেননি। তথ্য সংগ্রহ কার্যক্রমের বিরুদ্ধে উচ্চ আদালতে রিট আবেদন এবং পরে দুই দফায় সময় বাড়ানো হলেও এ কাজে গতি আসেনি।গত ৩০ এপ্রিল পর্যন্ত ১৮ লাখ ভাড়াটিয়ার তথ্য সংগ্রহ করে ঢাকা মহানগর পুলিশ (ডিএমপি)। মে মাসের শেষ ভাগে আরও কী পরিমাণ তথ্য সংগ্রহ হয়েছে, সে ব্যাপারে ডিএমপির কাছ থেকে নির্দিষ্ট তথ্য পাওয়া যায়নি। তবে সংশ্লিষ্ট একাধিক সূত্র জানিয়েছে, ২৯ মে পর্যন্ত প্রায় ৩০ লাখ ভাড়াটিয়ার তথ্য ফরম হাতে পেয়েছে  পুলিশ, যা মোট ভাড়াটিয়ার অর্ধেকেরও কম। প্রাপ্ত তথ্য দিয়ে একটি যুগোপযোগী ডাটাবেইস তৈরি করবে  পুলিশ। এজন্য একটি সফটওয়্যারও তৈরি করেছে ডিএমপি। তবে সেই তথ্য লিপিবদ্ধকরণ কাজ এখনো শুরুই হয়নি।রাজধানীর কয়েকটি এলাকায় খোঁজ নিয়ে জানা গেছে, ফেব্রুয়ারি থেকে  এপ্রিলের মাঝামাঝি পর্যন্ত তথ্য ফরম পূরণে তোড়জোড়  দেখা গেলেও এরপর তা ঝিমিয়ে পড়েছে। বাড়িওয়ালা ও ভাড়াটিয়াদের তথ্য ফরম জমা দিতেও আর বলা হচ্ছে না। কিছু এলাকায় ফরম গ্রহণ করে জমা দেননি বাড়িওয়ালারা। অনেকে মিথ্যা তথ্য দিয়ে ‘নিয়ম রক্ষার’ ফরম পূরণ  করে  জমা  দিয়েছেন। ফরমে সঠিক তথ্য ছিল কিনা এবং ফরম পূরণ হয়েছে কিনা, তা যাচাই হয়নি অনেক এলাকায়ই।অবশ্য দায়িত্বশীল পুলিশ কর্মকর্তারা বলছেন, অনেক এলাকায়ই ইতিবাচক সাড়া মিলেছে। কিছু স্থানে কাজ শেষ পর্যায়ে। এবার বাদ পড়াদের শনাক্ত করে ফরম পূরণের পাশাপাশি তথ্য যাচাই করা হবে।জানতে চাইলে ঢাকা মহানগর পুলিশের উপকমিশনার (মিডিয়া) মাসুদুর রহমান বলেন, ‘এটি চলমান প্রক্রিয়া। জনগণের নিরাপত্তা ও সার্বিক আইনশৃঙ্খলা পরিস্থিতি নিয়ন্ত্রণের জন্যই এ উদ্যোগ নেওয়া হয়েছে। কার্যক্রমে ভালো অগ্রগতি আছে। এখনো যেসব নগরবাসী ফরম পূরণ করেননি, তাদের ফরম পূরণের জন্য আমরা বিশেষভাবে অনুরোধ করছি। আর বাদ পড়াদের অন্তর্ভুক্তির পাশাপাশি ভুল তথ্য দেওয়া হয়েছে কিনা, তাও যাচাই করে দেখা হবে।’ তবে এখন পর্যন্ত কী পরিমাণ ফরম পূরণ হয়েছে, তা জানাতে পারেননি তিনি।রাজধানীতে জঙ্গিসহ অপরাধী শনাক্তের কাজ সহজ করতে গত জানুয়ারিতে পুলিশ বাড়িওয়ালা ও ভাড়াটিয়াদের সম্পর্কে তথ্য সংগ্রহের কাজ শুরু করে। তথ্য ফরম জমা দেওয়ার জন্য ডিএমপির পক্ষ থেকে এর আগে ১৫ মার্চ পর্যন্ত সময়ও বেঁধে দেওয়া হয়।ডিএমপির এক কর্মকর্তা বলেন, ৩০ এপ্রিল পর্যন্ত প্রায় ১৮ লাখ বাড়ির মালিক ও ভাড়াটিয়ার তথ্য সংগ্রহ করা হয়। এরপর আর কোনো ডেডলাইন দেয়নি ঊর্ধ্বতন কর্তৃপক্ষ। ফলে কার্যকমে ধীরগতি চলে আসে। ডাটাবেইস তৈরির কাজেও হাত দেওয়া হয়নি। ২৯ মে পর্যন্ত ৩০ লাখেরও কম তথ্য ফরম সংগ্রহ করেছে রাজধানীর ৪৯টি থানার পুলিশ।"
"চট্টগ্রাম বিশ্ববিদ্যালয় (চবি) ছাত্রলীগের পূর্ণাঙ্গ কমিটি চূড়ান্ত করা হয়েছে। ১২১ সদস্যের এ তালিকা কয়েক দিনের মধ্যেই কেন্দ্রে যাচ্ছে বলে জানান চট্টগ্রামের নেতারা। ছাত্রলীগ কেন্দ্রীয় নির্বাহী কমিটির বর্ধিত সভার আগেই চবি ছাত্রলীগের পূর্ণাঙ্গ কমিটি অনুমোদন হতে পারে বলে জানান শীর্ষ নেতারা। এর আগে গত বছরের ২০ জুলাই আলমগীর টিপুকে সভাপতি ও ফজলে রাব্বী সুজনকে সাধারণ সম্পাদক করে বিশ্ববিদ্যালয় শাখা ছাত্রলীগের দুই সদস্যবিশিষ্ট কমিটি ঘোষণা করে কেন্দ্রীয় কমিটি। কিন্তু সভাপতি-সাধারণ সম্পাদক পক্ষের নেতা-কর্মীদের মধ্যে দফায় দফায় সংঘর্ষের জেরে ৯ ফেব্রুয়ারি কমিটি স্থগিত করে কেন্দ্রীয় কমিটি। এদিকে দীর্ঘদিন ধরে কমিটি না হওয়ায় নেতা-কর্মীদের মধ্যে দেখা দিয়েছে ক্ষোভ। দীর্ঘদিন রাজনৈতিক পরিচয়হীন থাকায় অনেকে হতাশও হয়ে পড়েছেন। তবে স্থগিত কমিটির সভাপতি ও সাধারণ সম্পাদকের আশ্বাসের ফলে তাদের মধ্যে নতুন করে আশার সঞ্চার হয়েছে।ছাত্রলীগ কেন্দ্রীয় কমিটির সাধারণ সম্পাদক জাকির হোসেন বাংলাদেশ প্রতিদিনকে বলেন, ‘১১ অথবা ১২ জুন ছাত্রলীগের কেন্দ্রীয় কমিটির বর্ধিত সভা। তার আগেই চবি ছাত্রলীগের পূর্ণাঙ্গ কমিটির তালিকা কেন্দ্রে পাঠানোর নির্দেশ দেওয়া হয়েছে। সময়মতো না এলে গঠনতান্ত্রিকভাবেই চবি কমিটির বিষয়ে বর্ধিত সভায় চূড়ান্ত সিদ্ধান্ত নেওয়া হবে।’ তিনি বলেন, ‘কিছু সমস্যার কারণে চবি ছাত্রলীগের কার্যক্রম স্থগিত করা হয়েছিল। দ্রুত পূর্ণাঙ্গ কমিটি গঠন করে তালিকা কেন্দ্রে পাঠানো হলে যাচাই-বাছাই করে অনুমোদন দেওয়া হবে।’ তবে এখানে ত্যাগী ও যোগ্য নেতারাই নেতৃত্বে আসবেন বলে মন্তব্য করেন তিনি। চট্টগ্রাম বিশ্ববিদ্যালয় ছাত্রলীগের স্থগিত কমিটির সভাপতি আলমগীর টিপু বলেন, ‘কেন্দ্রীয় কমিটি দ্রুত পূর্ণাঙ্গ কমিটির তালিকা পাঠানোর নির্দেশ দিয়েছে। আমরা অনেক যাচাই-বাছাইয়ের মাধ্যমে ত্যাগী, পরিশ্রমী, যোগ্য এবং সংগঠনের জন্য সুনাম বয়ে আনতে পারে এমন নেতা-কর্মীর তালিকা তৈরি করেছি।’ চলতি সপ্তাহের মধ্যেই এ তালিকা কেন্দ্রে পাঠানো হবে বলে তিনি জানান।"
"জাহাঙ্গীরনগর বিশ্ববিদ্যালয়ে বিভিন্ন ক্যাটাগরিতে সিন্ডিকেট সদস্য, অর্থ কমিটি ও শিক্ষা পর্ষদে শিক্ষক প্রতিনিধি নির্বাচন অনুষ্ঠিত হবে আগামীকাল। নির্বাচনে ৬টি ক্যাটাগরিতে ৬ জন সিন্ডিকেট সদস্য, অর্থ কমিটিতে ১ জন ও  শিক্ষা পর্ষদে ৩টি ক্যাটাগরিতে মোট ৬ জন শিক্ষক প্রতিনিধি নির্বাচন করবেন বিশ্ববিদ্যালয়ের শিক্ষকরা। এতে আওয়ামীপন্থি শিক্ষকরা ‘বঙ্গবন্ধুর আদর্শ ও মুক্তিযুদ্ধের চেতনায় বিশ্বাসী প্রগতিশীল শিক্ষক সমাজ’ প্যানেল থেকে এবং ‘সম্মিলিত শিক্ষক সমাজ’ প্যানেল থেকে বিএনপি, বাম ও আওয়ামীপন্থি শিক্ষকদের একাংশ প্রতিদ্বন্দ্বিতা করছেন ।"
"মার্কিন পররাষ্ট্র দফতরের ‘বৈশ্বিক সন্ত্রাসবাদ প্রতিবেদন-২০১৫’-এ বাংলাদেশ সম্পর্কে বলা হয়েছে, বৈশ্বিক সন্ত্রাসবাদের পটপরিবর্তনের মধ্যে বাংলাদেশ সন্ত্রাসবাদের বড় ঝুঁকিতে রয়েছে।প্রতিবেদনে বলা হয়েছে, ‘২০১৪ সালের তুলনায় ২০১৫ সালে বাংলাদেশ বহুমাত্রিক সন্ত্রাসী আক্রমণের শিকার হয়েছে। বিদেশি, সংখ্যালঘু, পুলিশ, ধর্মনিরপেক্ষ ব্লগার এবং প্রকাশকদের হত্যাকাণ্ডের পর আন্তর্জাতিক জঙ্গি সংগঠন ইসলামিক স্টেট (আইএস) এবং আল-কায়েদার নাম এসেছে। অধিকাংশ ক্ষেত্রেই এ দুটি আন্তর্জাতিক জঙ্গি    সংগঠন হামলার দায় স্বীকার করে বিবৃতি দিয়েছে। যদিও বাংলাদেশ সরকার দেশে জঙ্গি সংগঠনগুলোর উপস্থিতির কথা অস্বীকার করেছে বারবার। প্রতিটি হত্যাকাণ্ডের পর সরকার রাজনৈতিক প্রতিপক্ষ এবং স্থানীয় সন্ত্রাসী সংগঠনের ওপর দায় চাপিয়েছে।’ প্রতিবেদনে আরও বলা হয়, যুদ্ধ নেই এমন কয়েকটি দেশ রয়েছে— যারা সন্ত্রাসবাদের উচ্চ ঝুঁকিতে রয়েছে। দেশগুলো হলো— অ্যাঙ্গোলা, বাংলাদেশ, বুরুন্ডি, সেন্ট্রাল আফ্রিকান রিপাবলিক, আইভরি কোস্ট, ইথিওপিয়া, ইরান, ইসরায়েল, মালি, মেক্সিকো, মিয়ানমার, শ্রীলঙ্কা ও উগান্ডা। বিশ্বের দেশে দেশে অধিকাংশ প্রাণহানির জন্য জঙ্গি সংগঠন ইসলামিক স্টেটস (আইএস), আল-কায়েদা, বোকো হারাম ও তালেবান দায়ী। এদিকে মার্কিন পররাষ্ট্র মন্ত্রণালয়ের এক প্রেস বিজ্ঞপ্তিতে বলা হয়েছে, বিভিন্ন দেশে চরমপন্থিরা দেশে বিরাজমান হতাশাকে ব্যবহার করছে। সন্ত্রাসবাদী সংগঠনগুলোর মধ্যে মধ্যপ্রাচ্যের জঙ্গিসংগঠন আইএসের হুমকি সবচেয়ে বড়। মধ্যপ্রাচ্য, আফ্রিকা ও এশিয়াজুড়ে সহযোগী ও সমর্থকদের দৃষ্টি কাড়তে সক্ষম হয়েছে গ্রুপটি। ইরাক ও সিরিয়ায় ভূখণ্ড হারালেও লিবিয়া ও মিসরে শক্তিমত্তা বেড়েছে তাদের।"
"একটি অর্থবছরের বাজেট ঘোষণার পরপরই এটি নিয়ে শিল্পোদ্যোক্তা, ব্যবসায়ী, বিভিন্ন পেশাজীবীসহ সাধারণ মানুষের মধ্যে এক ধরনের প্রত্যাশা সৃষ্টি হয়। ব্যবসায়ীরা চান ব্যবসাবান্ধব বাজেট, উদ্যোক্তারা চান দেশীয় শিল্পে সুবিধা আর চাকরিজীবীরা দেখেন তাদের বেতন-ভাতা-সুবিধা বাড়ছে কিনা। অন্যদিকে সাধারণ মানুষের চাওয়া থাকে আয়, কর্মসংস্থান বাড়ছে কিনা, জিনিসপত্রের দাম সহনীয় থাকছে কিনা। সেদিক থেকে দেখতে গেলে কিছু কিছু করে সব খাতের চাওয়া পূরণের চেষ্টা রয়েছে ২০১৬-১৭ অর্থবছরের প্রস্তাবিত বাজেটে। রয়েছে দেশীয় শিল্পে সুরক্ষা দেওয়ার প্রচেষ্টা।তবে এই অল্প অল্প প্রত্যাশা পূরণ করতে গিয়ে কিছু কিছু ক্ষেত্রে আবার শুল্ক বাড়াতে বাধ্য হয়েছেন অর্থমন্ত্রী। কেননা প্রস্তাবিত বাজেটের ব্যয় মেটাতে গিয়ে যে বিশালাকারের রাজস্ব আয়ের লক্ষ্য নির্ধারণ করতে হয়েছে তা অর্জনের জন্য এ ছাড়া আর উপায়ও ছিল না তার।ব্যবসায়ীদের দাবি মেনে ভ্যাট আইন বাস্তবায়ন এক বছর পিছিয়ে দিয়ে শেষ পর্যন্ত ছোট ছোট ব্যবসায়ীদের খুশি করার চেষ্টা হয়েছে বাজেটে। তবে প্যাকেজ ভ্যাটের পরিমাণ বাড়ানোয় এ নিয়ে কিছুটা অসন্তোষও রয়ে গেছে তাদের। যদিও চূড়ান্ত বিচারে বর্ধিত এ ভ্যাটের চাপ জনগণের ওপরই বর্তাবে। দেশের প্রধান রপ্তানি খাত তৈরি পোশাক সব সময়ই সরকারের আনুকূল্য পেয়ে আসছে। এবারের বাজেটেও তাদের জন্য করপোরেট করহার ৩৫ থেকে কমিয়ে ২০ শতাংশে নামিয়ে আনা হয়েছে। তবে রাজস্ব আয়ের লক্ষ্য পূরণে এ খাত থেকে কিছু রিটার্ন নেওয়ার চিন্তাও ছিল অর্থমন্ত্রীর। সেই চিন্তা থেকে তিনি রপ্তানি খাতের উেস কর বাড়িয়ে দেড় শতাংশ করার প্রস্তাব দিয়েছেন। এটি নিয়ে অবশ্য রপ্তানিকারকদের কিছুটা উষ্মা দেখা যাচ্ছে। তবে পোশাক খাতের কমপ্লায়েন্স অর্জনে অগ্নিনির্বাপক উপকরণে শুল্ক প্রত্যাহার বহাল থাকায় পোশাকশ্রমিকদের সাধুবাদ পেতে পারেন অর্থমন্ত্রী। দেশীয় শিল্পে কিছু সুরক্ষা দিয়েছেন অর্থমন্ত্রী। দেশের রাসায়নিক শিল্প খাতকে উৎসাহিত করতে কাগজ, সিরামিক ও রাবারশিল্পের কিছু উপকরণে শুল্ক কমানো হয়েছে। নির্মাণ খাত চাঙা রাখতে এ খাতে ব্যবহূত বিভিন্ন উপকরণ হোল্ডার স্টোন, ক্রাশ স্টোন, বার, অ্যাঙ্গেল, ফ্লাই অ্যাশসহ বিভিন্ন পণ্যের আমদানি শুল্ক কমানো হয়েছে। গ্যাস সিলিন্ডার ও বায়ো গ্যাস প্লান্টের উপকরণে শুল্ক কমানো হয়েছে। এ ছাড়া গ্যাস-বিদ্যুৎ খাতে ব্যবহূত উপকরণের শুল্কছাড় অব্যাহত রাখায় বেসরকারি খাতে অবকাঠামো সুবিধা বাড়বে। ফলে বিনিয়োগে ইতিবাচক প্রভাব পড়তে পারে। পরিবহন খাতের সুবিধায় মোটরসাইকেল সংযোজন শিল্প ও হিউম্যানহলার তৈরিতে ব্যবহূত মূলধনী পণ্যে শুল্কছাড় রয়েছে। বাজেটে কৃষি খাত তথা কৃষককে কিছু দেওয়ার চেষ্টা করেছেন অর্থমন্ত্রী। খাদ্য নিরাপত্তা নিশ্চিত করতে কৃষি খাতে ব্যবহূত বেশির ভাগ যন্ত্রপাতি আমদানিতে শুল্ককর অব্যাহতি বহাল রয়েছে। চাল আমদানিতে শুল্কহার ১০ থেকে বাড়িয়ে ২৫ শতাংশ প্রস্তাব করায় ধান উত্পাদনে কৃষক ন্যায্যমূল্য পাবে বলে আশা করা হচ্ছে। নিত্যপণ্যের দাম সহনীয় রাখতে এসব পণ্যের শুল্কছাড়ে অব্যাহতি বহাল রাখা হয়েছে। তবে মোবাইল ফোনের সিম ব্যবহার করে যেসব সুবিধা পাওয়া যায় তার ওপর সম্পূরক শুল্ক ৩ থেকে বাড়িয়ে ৫ শতাংশের প্রস্তাব করা হয়েছে। এর ফলে সাধারণ মানুষের মোবাইল ব্যবহারে ব্যয় বাড়বে। দেশে ছাত্র, কিশোর ও তরুণদের মধ্যে মোবাইল ফোন ও সিম ব্যবহার করে ইন্টারনেট সেবা নেওয়ার প্রবণতা বেশি। ফলে এ নিয়ে তরুণ প্রজন্মের মাঝে অসন্তোষ সৃষ্টি হতে পারে। সরকারি কর্মকর্তা-কর্মচারীদের জন্যও বাজেটে বিশেষ সুযোগ রয়েছে। নতুন বেতন কাঠামো অনুযায়ী এতদিন শুধু বর্ধিত মূল বেতন পেয়ে আসছিলেন জনপ্রশাসনের কর্মচারীরা। নতুন বাজেট কার্যকর হওয়ার দিন অর্থাৎ এ জুলাই থেকে তারা বর্ধিত ভাতাও পেতে থাকবেন। বেসরকারি চাকরিজীবীদের নগদ কিছু না দিলেও ভবিষ্যতে তাদের কিছু দেওয়ার ইঙ্গিত দিয়েছেন অর্থমন্ত্রী। বাজেটে বেসরকারি চাকরিজীবীদের পেনশন দেওয়ার কথা বলা হয়েছে। এ নিয়ে কাজও করছে অর্থ মন্ত্রণালয়। আগামী বাজেট থেকে পাইলট ভিত্তিতে এর কার্যক্রম শুরু হতে পারে। বাজেট যদি হয় একটি বছরের চাওয়া-পাওয়ার হিসাব তবে ২০১৬-১৭ অর্থবছরের জন্য প্রস্তাবিত বাজেটে এভাবেই সব খাতে কিছু দেওয়ার চেষ্টা করেছেন অর্থমন্ত্রী আবুল মাল আবদুল মুহিত। অবশ্য এর বিনিময়ে অর্থমন্ত্রীরও কিছু প্রত্যাশা রয়েছে। তার চাওয়া হচ্ছে, বাজেটের প্রস্তাব অনুযায়ী কর ও ভ্যাট দিয়ে সহায়তা করবেন ব্যবসায়ীরা। আর এ চাওয়া পূরণ হলে তবেই অর্থবছর শেষে প্রস্তাবিত বাজেটের চাওয়া-পাওয়ার হিসাবটি সমন্বয় করতে পারবেন তিনি।"
"এক নেতার ‘একাধিক পদ’ ছাড়তে কঠোর বার্তা দিয়েছেন বিএনপি চেয়ারপারসন বেগম খালেদা জিয়া। শিগগিরই লিখিতভাবে এক পদ রেখে অন্যগুলো ছাড়তে নেতাদের নির্দেশনাও দেওয়া হয়েছে। ঘোষিত ৪২ সদস্যের আংশিক কমিটির সাংগঠনিক বৈঠকে গতকাল এ বিষয়ে আলোচনা হয়। কাউন্সিলের আড়াই মাসে পূর্ণাঙ্গ কমিটি না করতে পারলেও নতুন কার্যনির্বাহী কমিটি তার প্রথম বৈঠক করল। জানা গেছে, বৈঠকে বিএনপি মহাসচিব মির্জা ফখরুল ইসলাম আলমগীর বলেন,  যেসব  নেতা একাধিক পদে রয়েছেন, তাদেরকে নিজের পছন্দসই পদ রেখে বাকিগুলো ছেড়ে দিতে হবে। এটা চেয়ারপারসনের নির্দেশ। ঘোষিত কমিটির মধ্যে শুধু মির্জা ফখরুলই লিখিতভাবে বিএনপি চেয়ারপারসনের   কাছে আবেদন করে মহাসচিব বাদে অন্য পদগুলো ছেড়ে দিয়েছেন। ঘোষিত যুগ্ম মহাসচিব, সাংগঠনিক সম্পাদক ও সহ-সাংগঠনিক সম্পাদকদের নিয়ে সকালে রাজধানীর নয়াপল্টনে প্রায় দুই ঘণ্টা রুদ্ধদ্বার বৈঠক করেন মির্জা ফখরুল ইসলাম আলমগীর। বৈঠকে চলমান রাজনৈতিক বিষয়াদি ছাড়াও সাংগঠনিক বেশ কিছু বিষয়ে আলোচনা হয়েছে। কয়েকটি বিষয়ে নীতিগত সিদ্ধান্ত নেওয়া হয়। বৈঠকে দলের সিনিয়র যুগ্ম মহাসচিব রুহুল কবির রিজভী, যুগ্ম মহাসচিব মজিবর রহমান সরোয়ার, সৈয়দ মোয়াজ্জেম হোসেন আলাল, খায়রুল কবির খোকন, হারুনুর রশীদ, সাংগঠনিক সম্পাদক অ্যাডভোকেট রুহুল কুদ্দুস তালুকদার দুলু, নজরুল ইসলাম মঞ্জু, সৈয়দ এমরান সালেহ প্রিন্স, ডা. সাখাওয়াত হোসেন জীবন, ডা. শাহাদাত হোসেন, আনোয়ারুল আজিম, বিলকিস জাহান শিরিন, শামা ওবায়েদ, সহ-সাংগঠনিক সম্পাদক আলী নেওয়াজ মাহমুদ খৈয়াম, শহিদুল ইসলাম বাবুল, আ ক ন কুদ্দুসুর রহমান, মাহবুবুল হক নান্নু, সেলিমুজ্জামান সেলিম, আবদুল আউয়াল খান, জয়ন্ত কুমার কুণ্ডু, মাহবুবুর রহমান শামীম, শরীফুল আলম, শাহীন শওকত, শামসুজ্জামান, সৈয়দ জাহাঙ্গীর হোসেন, মোস্তাক মিয়া, ওয়ারেস আলী মামুন, আবুল হাশেম বক্কর, আবদুল মোমেন তালুকদার খোকা প্রমুখ উপস্থিত ছিলেন। এ প্রসঙ্গে মির্জা ফখরুল ইসলাম আলমগীর বলেন, ‘এই বৈঠকটি ছিল মূলত আনুষ্ঠানিক বৈঠক। বৈঠকে তারা চলমান রাজনৈতিক পরিস্থিতি নিয়ে আলোচনা করেছেন। সাংগঠনিক কার্যক্রম কীভাবে আরও বেগবান করা যায় সে বিষয়েও কথা হয়েছে। বিএনপিকে আরও শক্তিশালী করে গণতন্ত্র ফিরিয়ে আনার যে আন্দোলন চলছে তাকে এগিয়ে নেওয়ার ওপর গুরুত্ব আরোপ করা হয়েছে।’ একাধিক পদে থাকা বিএনপির কয়েকজন নেতা বাংলাদেশ প্রতিদিনকে বলেন, হাইকমান্ড বললেও কমিটি না করেই জেলা পর্যায়ের পদ ছেড়ে দেওয়া ঠিক হবে না। কাউন্সিলের মাধ্যমে কমিটি করে দিয়েই পদ ছাড়তে হবে। নইলে সেখানে সাংগঠনিক শূন্যতা সৃষ্টি হবে। এতে দলে নেতিবাচক প্রভাব পড়তে পারে। একইভাবে অঙ্গ সংগঠনগুলোর দায়িত্বপ্রাপ্ত নেতৃত্বেও এর প্রভাব পড়তে পারে। এ বিষয়ে বিএনপি চেয়ারপারসনকে কয়েকজন নেতা অবহিত করেছেন। বিষয়টি বিবেচনায় নেওয়ারও আশ্বাস দিয়েছেন বেগম খালেদা জিয়া। তবে বিএনপির যুগ্ম মহাসচিব সৈয়দ মোয়াজ্জেম হোসেন আলাল বাংলাদেশ প্রতিদিনকে বলেন, তিনি যুগ্ম মহাসচিব পদ রেখে বিএনপির যুব বিষয়ক সম্পাদক ও যুবদল সভাপতির পদ ছাড়তে চেয়ারপারসনের কাছে লিখিত আবেদন করেছেন। এখন তিনি সিদ্ধান্তের অপেক্ষায় আছেন। আরেক যুগ্ম মহাসচিব খায়রুল কবীর খোকন বলেন, কাউন্সিলের মাধ্যমে জেলা কমিটি করেই তিনি জেলার দায়িত্ব ছেড়ে দেবেন। এ বিষয়ে বিএনপির হাইকমান্ডকে জানানো হয়েছে। তবে একাধিক নেতা একাধিক পদ ছাড়তে গড়িমসি করছেন বলেও জানা গেছে। বিএনপি চেয়ারপারসনের বিশেষ বিবেচনায় একাধিক পদে থাকা যায় কিনা, সেই অপেক্ষায় ওইসব নেতা। ৪২ নেতার সবারই একাধিক পদ রয়েছে। কেউ জেলায়, কেউ কেন্দ্রে দলের গুরুত্বপূর্ণ পদে রয়েছেন। অবশ্য মাঠ পর্যায়ের নেতাদের মধ্যে বিগত আন্দোলনে ভূমিকা পালন করা কিছু নেতা কেন্দ্রের দায়িত্ব পালনের পাশাপাশি জেলার নেতৃত্বেও থাকতে পারেন বলে দলীয় নির্ভরযোগ্য একটি সূত্র জানিয়েছে। এ ব্যাপারে বিএনপি প্রধানেরই নির্দেশনা রয়েছে বলেও ওই সূত্রটি জানায়। জানা যায়, বৈঠকে জেলা-উপজেলা পর্যায়ে পুনর্গঠন প্রক্রিয়া শুরু করার ব্যাপারে সবাই একমত হন। সাংগঠনিক জেলাগুলোর কোথায় কি ‘দুর্বলতা’ রয়েছে তা সাংগঠনিক ও সহ-সাংগঠনিক সম্পাদকদের লিখিতভাবে নির্দেশনা দেওয়া হয়। সাংগঠনিক ও সহ-সাংগঠনিক সম্পাদকদের একসঙ্গে কাজ করার কথাও বলা হয়। কেন্দ্র থেকে সব চিঠি সাংগঠনিক সম্পাদকের পাশাপাশি সহ-সাংগঠনিক সম্পাদকদেরও দেওয়া হবে বলে নীতিগত সিদ্ধান্ত হয়। ইউপি নির্বাচনে স্থানীয় নেতাদের কার কী ভূমিকা তাও প্রতিবেদন আকারে কেন্দ্রে জমা দিতে সাংগঠনিক ও সহ-সাংগঠনিক নেতাদের নির্দেশনা দেওয়া হয়। বিএনপির সিনিয়র এক নেতা জানান, আগামীতে তৃণমূল পর্যায়ে কমিটি গঠনের ক্ষেত্রে এ রিপোর্ট ধরেই কাজ করবে বিএনপি। এ ছাড়া ভবিষ্যতে নির্বাচনের ক্ষেত্রেও সাংগঠনিকভাবে সক্রিয় নেতাদের প্রাধান্য দেওয়া হবে।"
"বেসরকারি গবেষণা প্রতিষ্ঠান সেন্টার ফর পলিসি ডায়ালগ (সিপিডি)-এর বিশেষ ফেলো ড. দেবপ্রিয় ভট্টাচার্য বলেছেন, ২০১৬-১৭ অর্থবছরের প্রস্তাবিত বাজেটের আয় ও ব্যয় কাঠামোর ভিতরে সমস্যা আছে, তাই ৭ দশমিক ২ শতাংশ প্রবৃদ্ধি অর্জনে এই তীর-ধনুকে লক্ষ্যভেদ হবে না। তার দৃষ্টিতে আয় হচ্ছে ধনুক আর ব্যয় হচ্ছে তীর। বলেন, যদি একটা লক্ষ্য থাকে সে লক্ষ্য ভেদ করতে হলে তীর চালাতে হবে। আমরা (সিপিডি) ধনুক ও তীরে, সেই টান এবং শক্তি দেখতে পাচ্ছি না। তাই এই তীর-ধনুকে লক্ষ্যভেদ হবে বলে তার এখনো মনে হচ্ছে না। ফলত বাজেট পেয়ে প্রাজ্ঞ এই অর্থনীতিবিদ ‘অস্বস্তিমূলক স্বস্তির মধ্যে’ আছেন।গতকাল রাজধানীর গুলশানে লেকশোর হোটেলে সিপিডি আয়োজিত সংবাদ সম্মেলনে ‘জাতীয় বাজেট— ২০১৬-১৭ : সিপিডি পর্যালোচনা’ শীর্ষক প্রতিবেদন উপস্থাপন শেষে তিনি বিভিন্ন প্রশ্নের জবাব দিচ্ছিলেন। এতে স্বাগত বক্তব্য দেন সিপিডির নির্বাহী পরিচালক অধ্যাপক ড. মুস্তাফিজুর রহমান। পাশে ছিলেন সংস্থাটির অতিরিক্ত গবেষণা পরিচালক ড. খোন্দকার গোলাম মোয়াজ্জেম, গবেষণা ফেলো তৌফিকুল ইসলাম খানসহ গবেষণা সহযোগীরা। সংবাদ সম্মেলনে বাজেট পর্যালোচনার মূল বক্তব্য তুলে ধরতে গিয়ে ড. দেবপ্রিয় ভট্টাচার্য পাওয়ার পয়েন্ট প্রেজেন্টেশনে ১১১টি স্লাইড উপস্থাপন করেন। তিনি প্রস্তাবিত বাজেটের অধিকাংশের সঙ্গে একমত এবং কিছু অংশের সঙ্গে দ্বিমতও পোষণ করেন। মূল বক্তব্যের শুরুতে তিনি টাকার বিনিময় হারে অতিমূল্যায়ন হওয়া নিয়ে নিজের উদ্বেগ প্রকাশ ও দেশে চালের উত্পাদন কমে যাওয়ার আশঙ্কাও প্রকাশ করেন। তিনি বলেন, প্রতি বছর বাজেটে ‘বাড়তি’ প্রাক্কলন এবং অর্থবছর শেষে তা অর্জন করতে না পারার মধ্য দিয়ে ‘আস্থার সংকট’ তৈরি হচ্ছে। বিশ্ববাজারে তেলের দরপতন হওয়ার পর বাংলাদেশে ‘দাম সমন্বয়ে’ গরিবের উপকার হয়েছে বলে মনে হয় না। বাজেটে আর্থিক সক্ষমতার যৌক্তিকতা নিয়েও প্রশ্ন আছে। দেশের বার্ষিক উন্নয়ন কর্মসূচি—এডিপি দুর্বলভাবে বাস্তবায়ন হচ্ছে। ব্যাংকিং খাতেও দুর্বলতা আছে। প্রস্তাবিত বাজেটের লক্ষ্য ও উদ্দেশ্যের সঙ্গে একমত হলেও আয় এবং ব্যয়ের কাঠামো ও ঘাটতি অর্থায়নের পরিকল্পনায় ‘দুর্বলতা’ দেখছেন তিনি। তবে প্রস্তাবিত বাজেটের বিভিন্ন দিক নিয়ে প্রশ্নের জবাবে ড. দেবপ্রিয় ভট্টাচার্য বলেন, বাজেট জনগণের আস্থা হারিয়ে ফেলেছে, তা বলার দুঃসাহস আমার নেই। ৭ দশমিক ২ শতাংশ প্রবৃদ্ধি অসম্ভব হওয়াটা কিছু নয়। এটা অর্জনের পূর্বশর্ত আমাদের আছে কিনা, সেটা বড় বিষয়। পুঁজিবাজার ও ব্যাংক নাজুক অবস্থায় আছে। বিশেষ অর্থনৈতিক অঞ্চল এখনো কার্যকর হচ্ছে না। তার মতে, শ্রমবাজারে পরিবর্তন হচ্ছে। মজুরি শ্রমিক বাড়ছে। কিন্তু করপোরেট খাতে বড় বা মধ্যসারিতে চাকরি হচ্ছে না। ব্যক্তি খাতে বিনিয়োগের অভাবে শিল্প খাতে বিগত দুই বছরে বিনিয়োগ কমে গেছে। সরকারি-বেসরকারি অংশীদারিত্ব—পিপিপিতে বড় আশঙ্কা হচ্ছে, উচ্চ সুদে ঋণ নেওয়া। আর্থিক খাতে সংস্কার পদক্ষেপ যথেষ্ট দেখছি না। অথচ যারা করের আওতায় আছেন, তাদের ওপরই করচাপ বাড়ল। ব্যক্তি খাতে বিনিয়োগের লক্ষ্য অর্জনে বাড়তি আরও ৮০ হাজার কোটি টাকার বিনিয়োগ লাগবে। সিপিডি নির্বাহী পরিচালক ড. মুস্তাফিজুর রহমান বলেন, আগামী অর্থবছরে প্রবৃদ্ধির অনুঘটক হতে হবে কৃষি ও শিল্প খাতে। ওই সংবাদ সম্মেলনে অর্থমন্ত্রী আবুল মাল আবদুল মুহিতের মোট ৩ লাখ ৪০ হাজার ৬০৫ কোটি টাকার প্রস্তাবিত বাজেটকে কেউ কেউ ‘বড় বাজেট’ বা ‘ঐতিহাসিক বাজেট’ বললেও তার সঙ্গে ‘একমত নন’ জানিয়ে ড. দেবপ্রিয় ভট্টাচার্য চ্যালেঞ্জ ছুড়ে দিয়ে তার মূল বক্তব্যে আরও বলেন, বাজেট বড় হয়নি। প্রতি বছর বাজেটে টাকার অঙ্ক বাড়লেও মোট অর্থনীতির শতকরা হারের হিসাবে সেই ১৪ দশমিক ৩ শতাংশেই স্থবির হয়ে ‘আটকে’ আছে, আর বাড়ছে না। আপনারা শোনেন যে, লাখ লাখ কোটি টাকার বাজেট হচ্ছে, বড় বাজেট হচ্ছে। বাজেট তো বড় হবে, অর্থনীতি বড় হলে বাজেট বড় হবে। কর আদায়ের লক্ষ্যমাত্রা এবং ব্যয়ের পরিমাণও বড় হবে এটাই স্বাভাবিক। কিন্তু দেশের অর্থনীতি যেভাবে বাড়ছে, সে অনুপাতে বাজেটে আয়-ব্যয়ের খাতগুলো বাড়ছে কিনা— সে বিষয়ে মনোযোগ বাড়ানোর ওপর জোর দেন তিনি। তিনি বলেন, জিডিপির অংশ হিসেবে এ বাজেট বড়ও না, বিরাট কিছুও না। অর্থনীতিবিদ টাকার অঙ্কে প্রচলিত টাকা দেখেন না, তিনি প্রকৃত মূল্য বিবেচনা করেন। আজকের এক টাকা যে কালকে আধা টাকা হয়ে যায়, সেই কথাটা আমাদের বুঝতে হবে।বাজেটে শিক্ষা, প্রযুক্তি, জনসেবা, পরিবহন ও যোগাযোগ খাতে বরাদ্দ বাড়ানো, মেগা প্রকল্পে অর্থায়ন, কর ও শুল্ক কাঠামোয় স্থিতিশীলতা আনার চেষ্টাকেও ইতিবাচক হিসেবে দেখছেন তিনি। তবে বিদেশি সাহায্য ব্যবহার, এডিপি বাস্তবায়ন, ব্যক্তি খাতে বিনিয়োগ বাড়ানো এবং কর আহরণের কৌশল নিয়ে বাজেটে স্পষ্ট কোনো নির্দেশনা পাওয়া যায়নি জানিয়ে অতি প্রাক্কলনের প্রবণতার সমালোচনা করেন সিপিডির এই কর্তা।তিনি বলেন, কোনো নীতি ঘোষণার পর তাতে আস্থা পেতে হলে, ওই নীতিকে আরও ‘নির্দিষ্ট’ ও ‘শক্তিশালী’ হতে হয়। যদি প্রক্ষেপণে বিশ্বাস না থাকে, প্রক্ষেপণের সেই অর্থে বিশ্বাসযোগ্যতা নষ্ট হয়ে গেলে নীতির দক্ষতা নষ্ট হয়ে যায় এবং তখন কেউই তা গুরুত্বসহকরে গ্রহণ করে না। তিনি প্রতিবেশী ভারতের সঙ্গে তুলনা করে বলেন, সেখানে উন্নয়ন পরিকল্পনায় প্রায় ৮০.৫ শতাংশ অর্জিত হলেও বাংলাদেশে হয় ৭৩ শতাংশ। ভারত যেখানে কর আদায়ে লক্ষ্যের ৯৩ শতাংশ পূরণ করতে পারে, সেখানে বাংলাদেশে হয় ৮০ শতাংশের নিচে। প্রকল্পের অর্থ ব্যয়ের ক্ষেত্রে ভারত ৯৩ শতাংশ বাস্তবায়ন করে, আর বাংলাদেশ করে ৮১.৫ শতাংশ।ড. দেবপ্রিয় ভট্টাচার্য বলেন, বাজেটে বড় ধরনের কর প্রাক্কলন (২ লাখ ৩ হাজার ১৫২ কোটি টাকা) করে রাজস্ব বাড়ানোর কথা থাকলেও তা আদায়ে বা ব্যক্তি খাতে বিনিয়োগ বাড়াতে কী কৌশল নেওয়া হবে, সে বিষয়ে স্পষ্ট রূপরেখা দেখছেন না। বড় ধরনের করের প্রাক্কলন করে বড় ধরনের বিনিয়োগে অর্থায়নের চেষ্টা রয়েছে। ৭ দশমিক ২ শতাংশ প্রবৃদ্ধি প্রাক্কলন করা হয়েছে। এজন্য বলা হচ্ছে, মোট বিনিয়োগ ৩১ শতাংশ হবে। এর আগে ব্যক্তি খাতে বিনিয়োগ কম ছিল, এবার ব্যক্তি খাতের বিনিয়োগ বাড়ানোটাই আবার খুবই গুরুত্বপূর্ণ হয়ে যাবে। একই কথা তিনি বলেছেন ১ লাখ ১০ হাজার ৭০০ কোটি টাকার বার্ষিক উন্নয়ন কর্মসূচি—এডিপি বাস্তবায়ন নিয়েও। এডিপি ‘দুর্বলভাবে’ বাস্তবায়ন হচ্ছে মন্তব্য করে তিনি বলেন, দেশে আর্থিক খাতে সুশাসনের অভাব খুবই প্রকটভাবে এসেছে ব্যাংকিং খাতের ভিতরে। এ বাজেটের ৯৭ হাজার ৮৫৩ কোটি টাকার ঘাটতি মেটাতে অর্থায়নের বিষয়টিকে ‘অন্যতম দুর্বলতা’ হিসেবে চিহ্নিত করে দেবপ্রিয় বলেন, ওই ঘাটতির ৪০ শতাংশ বিদেশি অর্থায়নে মেটানোর কথা বলা হলেও সেজন্য বড় কোনো উদ্যোগের কথা বাজেট কাঠামোয় নেই। ঘাটতি মেটাতে দেশীয় উৎস থেকে ৬১ হাজার ৫৪৮ কোটি টাকা ধার করার যে পরিকল্পনা দেওয়া হয়েছে, তাতে ব্যয় আরও বাড়বে। প্রস্তাবিত বাজেটে উন্নয়ন ব্যয়ের চেয়ে অনুন্নয়ন ব্যয় বেশি ধরার তীব্র সমালোচনা করে অর্থনীতিবিদ ড. দেবপ্রিয় বলেন, উন্নয়ন খাতেই বরাদ্দ বেশি দিতে হবে। ব্যবসায়ীদের দাবির মুখে ১৫ শতাংশ ভ্যাট বাস্তবায়ন থেকে সরকারের পিছিয়ে যাওয়ার পর আগামী বছরও যাতে একই পরিস্থিতির সৃষ্টি না হয়, সে বিষয়েও সতর্ক করেন তিনি।"
"ইতিহাসের সেরা কাউন্সিলের জোর প্রস্তুতি চলছে ক্ষমতাসীন আওয়ামী লীগে। সম্মেলন প্রস্তুতির সব খোঁজখবর নিতে শনিবার সকালে দলের কার্যনির্বাহী সংসদ ও সম্মেলন প্রস্তুতি কমিটির বৈঠক ডেকেছেন দলীয় সভাপতি শেখ হাসিনা। এবারের সম্মেলনে পদপদবিতে বড় ধরনের রদবদল না হলেও মন্ত্রিসভার মতো দলেও ঠাঁই পাবেন না বিতর্কিত ও হাইব্রিড নেতারা। দলের গঠনতন্ত্রসহ সাংগঠনিক কাঠামোয় বেশ কিছু পরিবর্তন আসছে বলে জানা গেছে। সংশ্লিষ্ট সূত্রে এমন আভাস পাওয়া গেছে। দলীয় সূত্রমতে, এবারের কাউন্সিলে তিন ক্যাটাগরিতে বিন্যস্ত নেতাদের ভাগ্য বিপর্যয় ঘটতে পারে। এর মধ্যে প্রথম কাতারে আছেন অনিয়ম-দুর্নীতি ও শৃঙ্খলাবিরোধী কাজের দায়ে সমালোচিত নেতা। দ্বিতীয় সারিতে রয়েছেন হাইকমান্ডের সিদ্ধান্ত ছাড়াই বেফাঁস মন্তব্যকারীরা। যার খেসারত দল ও সরকারকে চরমভাবে দিতে হয়েছে। আর তৃতীয় স্তরে আছেন বয়সের ভারে নুয়ে পড়া, শারীরিকভাবে অসুস্থ একাধিক নেতা। যারা সাংগঠনিক কর্মকাণ্ড পরিচালনায় অনেকটাই অক্ষম হয়ে পড়েছেন। ভাগ্য বিপর্যয় ঘটতে পারে মহানগর ও জেলা কমিটির সম্মেলনে উল্লেখযোগ্য ভূমিকা পালনে ব্যর্থ সাংগঠনিক সম্পাদকসহ দায়িত্বপ্রাপ্ত সংশ্লিষ্টদেরও। দলীয় সূত্রমতে, আগামী ১০ ও ১১ জুলাই রাজধানীর সোহরাওয়ার্দী উদ্যানে অনুষ্ঠিত হবে আওয়ামী লীগের ২০তম জাতীয় কাউন্সিল। ঈদুল ফিতরের পর অনুষ্ঠেয় সম্মেলনের তারিখ পিছিয়ে দেওয়া হবে কিনা, এ নিয়ে কেন্দ্রীয় ও জেলা-উপজেলা নেতাদের কৌতূহল ছিল। তবে গতকাল চার দিনের রাষ্ট্রীয় সফরে সৌদি আরব যাওয়ার আগে বিকালে আওয়ামী লীগ সভাপতি প্রধানমন্ত্রী শেখ হাসিনা তা পরিষ্কার করেছেন। বিকালে গণভবনে কেন্দ্রীয় ও সহযোগী সংগঠনের নেতারা বিদায় জানাতে গেলে আওয়ামী লীগ সভাপতি ১১ জুন শনিবার দলের কার্যনির্বাহী সংসদ ও সম্মেলন প্রস্তুতি কমিটির বৈঠক ডাকতে নির্দেশনা দেন। এ সময় দলের কেন্দ্রীয় নেতাদের মধ্যে উপস্থিত ছিলেন মাহবুব-উল আলম হানিফ, জাহাঙ্গীর কবির নানক, আফজাল হোসেন, ফরিদুন্নাহার লাইলী, মির্জা আজম, এস এম কামাল হোসেন, সুজিত রায় নন্দী। সহযোগী সংগঠনের নেতাদের মধ্যে ওমর ফারুক চৌধুরী, আশরাফুন্নেছা মোশাররফ, নাজমা আক্তার, অপু উকিল, সাইফুর রহমান সোহাগ, জাকির হোসাইন প্রমুখ। সম্মেলনের প্রস্তুতি সম্পর্কে আওয়ামী লীগের যুগ্ম সাধারণ সম্পাদক মাহবুব-উল আলম হানিফ বাংলাদেশ প্রতিদিনকে বলেন, আওয়ামী লীগের জাতীয় কাউন্সিল যথাসময়েই অনুষ্ঠিত হবে। ১১ জুন দলের কার্যনির্বাহী সংসদ ও সম্মেলন প্রস্তুতি কমিটির বৈঠক ডেকেছেন দলীয় সভাপতি। এ বৈঠকে কাউন্সিল ও অতিথিদের উপস্থিতি, তাদের আপ্যায়ন ও গঠনতন্ত্র সংশোধনসহ প্রয়োজনীয় সব তথ্য উপস্থাপন করা হবে। দলীয় সূত্রমতে, এবারের সম্মেলনে বিশ্ব রাজনৈতিক মাঠের প্রতি নজর রেখে আগামীতে দক্ষ, যোগ্য, ত্যাগী, পরিশ্রমী তরুণ নেতৃত্ব দেখতে চান আওয়ামী লীগ সভাপতি শেখ হাসিনা। ২০১২ সালের সম্মেলনে ওই পরিকল্পনা সফল হওয়ায় এবারের কাউন্সিলেও সেই চমক দেখানোর চিন্তাভাবনা করছেন তিনি। বিগত কাউন্সিলগুলো পর্যালোচনায় দেখা গেছে, আওয়ামী লীগের বিগত সম্মেলনগুলোর প্রতিটিতেই কোনো না কোনো নতুনত্ব দেখিয়েছেন দলীয় সভাপতি প্রধানমন্ত্রী শেখ হাসিনা। সেটা কখনো করেছেন বিতর্কিতদের বাদ দিয়ে আবার কখনো ত্যাগী ও কর্মঠ নেতাদের মূল্যায়নের মাধ্যমে। তারুণ্যনির্ভর ও নারীর অংশগ্রহণ বাড়িয়ে কমিটি গঠনের মাধ্যমেও বেশ প্রশংসা কুড়িয়েছেন তিনি। এবারেও সেই চমক দিতে যাচ্ছেন দলীয় সভাপতি। তবে ব্যাপক আকারে পদচ্যুত না হলেও পরিবর্তন হবে বিভিন্ন স্তরে। এ প্রসঙ্গে আওয়ামী লীগের প্রেসিডিয়াম সদস্য ইঞ্জিনিয়ার মোশাররফ হোসেন বাংলাদেশ প্রতিদিনকে বলেন, বরাবরই আওয়ামী লীগের কমিটিতে ত্যাগী, মেধাবী ও ক্লিন ইমেজধারীদের প্রাধান্য দেওয়া হয়ে থাকে। এবারেও তাই করা হবে। আর যারা নানা কারণে বিতর্কিত হয়েছেন ও দায়িত্বে থেকে দক্ষতা দেখাতে পারেননি তারা বাদ পড়বেন— এটাই কাউন্সিলের স্বাভাবিক প্রক্রিয়া।দলীয় সূত্র বলছে, ১১ জুলাই জাতীয় সম্মেলনের মাধ্যমে গঠন হতে যাওয়া কমিটিতে যেমন সমালোচিত-বিতর্কিত ও দলে উল্লেখযোগ্য ভূমিকা পালনে ব্যর্থরা বাদ পড়বেন, তেমন ঠাঁই পাবেন তরুণ ইমেজধারী ও কর্মঠরা। শীর্ষ পদে উঠে আসবেন অধস্তন পদধারীরা। সম্পাদকমণ্ডলীর কিছু পদেও পরিবর্তন আসতে পারে। এর মধ্যে বেশ কয়েকজন পদ হারাতে পারেন। যেখানে নতুন মুখ হিসেবে যুবলীগ ও ছাত্রলীগের সাবেক কয়েকজন নেতাকে অন্তর্ভুক্ত করার আভাস পাওয়া গেছে। কমিটি গঠন ছাড়াও এবারের সম্মেলনে বেশ বড় অংশজুড়ে রয়েছে দলের গঠনতন্ত্র সংশোধন। গঠনতন্ত্র আরও যুগোপযোগী, আধুনিক ও উন্নত করতে ইতিমধ্যেই সংশ্লিষ্ট উপ-পরিষদ কাজ শুরু করেছে। বিশ্বের বিভিন্ন গণতান্ত্রিক দেশের রাজনৈতিক দলের গঠনতন্ত্র নিয়ে এ কমিটি কাজ করছে। এ সংশোধনীতে থাকছে নতুন পদ সৃষ্টি, সাংগঠনিক ইউনিট বাড়ানো, স্থানীয় সরকার নির্বাচনে দলীয় প্রার্থী মনোনয়ন প্রক্রিয়া। দলীয় সূত্রমতে, ৭৩টি সাংগঠনিক জেলা কমিটির সংখ্যা বাড়িয়ে ৭৭ করা হতে পারে। দলে বর্তমানে সাত বিভাগে সাতজন সাংগঠনিক সম্পাদকের পদ রয়েছে। ইতিমধ্যে ময়মনসিংহকে বিভাগ ঘোষণা করা হয়েছে। ফরিদপুর ও কুমিল্লা নতুন তিনটি বিভাগ করার নীতিগত সিদ্ধান্ত রয়েছে। ফলে সাত সাংগঠনিক সম্পাদকের স্থলে তিনটি নতুন পদ বৃদ্ধি করে ১০ করা হতে পারে এবারের কাউন্সিলে। এর বাইরে নতুন করে তথ্য ও প্রযুক্তি, প্রশিক্ষণ, মানবাধিকারসহ কয়েকটি সম্পাদকীয় পদ সৃষ্টি করা হতে পারে। এ ছাড়া প্রচার ও প্রকাশনা, শিল্প ও বাণিজ্য, কৃষি ও সমবায়সহ কয়েকটি সম্পাদকীয় পদ ভেঙে এর সংখ্যা বাড়ানো হতে পারে। ধর্মীয় ও সংখ্যালঘুদের জন্য নতুন পদ অন্তর্ভুক্ত করার চিন্তাভাবনা হচ্ছে। এ নিয়ে এখন ভিতরে ভিতরে কাজ শুরু করেছেন দলের নীতিনির্ধারকরা।"
"বিএনপির মহাসচিব মির্জা ফখরুল ইসলাম আলমগীর বলেছেন, বিএনপি সব সময় নির্বাচনের জন্য প্রস্তুত। নির্বাচনের জন্য আলাদা প্রস্তুতি লাগে না। তবে সে নির্বাচন অবশ্যই নির্দলীয়, নিরপেক্ষ সরকারের অধীনে হতে হবে। গতকাল দুপুরে নয়াপল্টনে বিএনপির কেন্দ্রীয় কার্যালয়ে সাংবাদিকদের এক প্রশ্নের জবাবে মির্জা ফখরুল এ কথা বলেন। এর আগে দলের নতুন কমিটিতে জায়গা পাওয়া যুগ্ম মহাসচিব, সাংগঠনিক ও সহসাংগঠনিক সম্পাদকদের সঙ্গে প্রথম সাংগঠনিক বৈঠক করেন তিনি। ১৯ মার্চ বিএনপির ষষ্ঠ জাতীয় কাউন্সিলের পর তিন ধাপে এখন পর্যন্ত মোট ৪২ জন নেতার নাম  ঘোষণা করা হয়েছে। মির্জা ফখরুল অভিযোগ করেন, ক্ষমতাসীনরা একদলীয় শাসনব্যবস্থা প্রবর্তন করার জন্য বিরোধী দলের ওপর দমন-পীড়নের মাধ্যমে গণতন্ত্রের সব স্তম্ভ ভেঙে দিয়েছে। দেশে একটি স্বৈরতান্ত্রিক অবস্থার সৃষ্টি করেছে। দেশকে এখান থেকে বের করে আনার জন্য নির্দলীয় নিরপেক্ষ সরকারের অধীনে সবার অংশগ্রহণে অবাধ ও সুষ্ঠু নির্বাচনের কোনো বিকল্প নেই।র-এর এজেন্ট বললেও মাইন্ড করি না : এদিকে বিএনপির স্থায়ী কমিটির সদস্য গয়েশ্বর চন্দ্র রায় বলেছেন, কারা আমাকে ‘র’-এর এজেন্ট বলে জানা নেই। তবে আমি এতে মাইন্ড করি না। গতকাল জাতীয় প্রেসক্লাবে জিয়াউর রহমানের ৩৫তম মৃত্যুবার্ষিকী উপলক্ষে জাতীয়তাবাদী বন্ধু দল আয়োজিত আলোচনা সভায় তিনি এ কথা বলেন। গয়েশ্বর চন্দ্র রায় একজন দেশপ্রেমিক জাতীয়তাবাদী সৈনিক। কিন্তু তাকে বিভিন্ন সময় ‘র’-এর এজেন্ট বলা হলেও বিএনপির পক্ষ থেকে কোনো প্রতিবাদ করা হয় না।’ অনুষ্ঠানে জাগপা সভাপতি শফিউল আলম প্রধানের এমন বক্তব্যের জবাবে গয়েশ্বর রায় এ কথা বলেন। বন্ধু দলের সভাপতি শরীফ মোস্তাফাজামান লিটুর সভাপতিত্বে অনুষ্ঠানে বিএনপি নেতা হাবিবুর রহমান হাবিব, জাতীয় পার্টি (জাফর) নেতা আহসান হাবিব লিঙ্কন ও গোলাম মোস্তফা ভুঁইয়া প্রমুখ বক্তব্য দেন।"
"সংঘাত-সহিংসতার শঙ্কা নিয়ে আজ অনুষ্ঠিত হচ্ছে ইউনিয়ন পরিষদের (ইউপি) শেষ ধাপের ভোটগ্রহণ। সকাল ৮টা থেকে বিকাল ৪টা পর্যন্ত টানা ভোটগ্রহণ চলবে ৬৯৮ ইউপিতে। তৃণমূলের সবচেয়ে জনপ্রিয় এ ভোট উৎসবে অংশ নিচ্ছেন দলীয় ও স্বতন্ত্র প্রার্থীরা। গ্রামগঞ্জের এ নির্বাচনে লড়াই হবে মূলত প্রধান দুই রাজনৈতিক দল আওয়ামী লীগ ও বিএনপির প্রার্থীদের মধ্যেই। ভোটপ্রিয় জনগণ একে উৎসব হিসেবে নিচ্ছেন। তবে প্রতিদ্বন্দ্বিতায় থাকা দলীয় ও বিদ্রোহী প্রার্থীর সমর্থকদের সাংঘর্ষিক অবস্থান সাধারণ মানুষের মধ্যে উৎকণ্ঠা ও শঙ্কার সৃষ্টি করেছে। কয়েক দিন থেকে দফায় দফায় বিভিন্ন ইউপিতে দলীয় ও বিদ্রোহী প্রার্থীদের মধ্যে সংঘর্ষ ঘটছে।এদিকে ইউনিয়ন পরিষদ নির্বাচনকে কেন্দ্র করে শতাধিক লোকের প্রাণহানির পর শেষ ধাপে ‘সর্বোচ্চ সতর্ক ব্যবস্থা’ নিতে স্বরাষ্ট্র মন্ত্রণালয়কে নির্দেশ দিয়েছে নির্বাচন কমিশন। সাত শতাধিক ইউপিতে ভোটের আগের দিন এ নির্দেশ দিল ইসি। সেই সঙ্গে অনিয়মের অভিযোগে এএসপি ও ওসি পর্যায়ের দুই পুলিশ কর্মকর্তাকে প্রত্যাহারের নির্দেশ দিয়েছে নির্বাচন আয়োজনকারী সংস্থাটি। প্রভাব খাটানোর অভিযোগে চট্টগ্রামের বাঁশখালীতে ইউপি ভোট বন্ধ ও এমপির বিরুদ্ধে মামলাও করেছে ইসি। অনিয়ম-সহিংসতা     নিয়ে আওয়ামী লীগ ও বিএনপি পরস্পরকে দোষারোপ করে এলেও নির্বাচনের পাঁচটি ধাপে তা নিয়ন্ত্রণে ব্যর্থ হওয়ায় সমালোচনার মুখে রয়েছে নির্বাচন আয়োজনকারী এই সংস্থা। সেই সঙ্গে প্রথম, দ্বিতীয়, তৃতীয়, চতুর্থ ও পঞ্চম ধাপের মতো ষষ্ঠ ও শেষ ধাপে আজকের ভোট নিয়েও নানা শঙ্কার কথা জানিয়েছেন প্রার্থী ও ভোটাররা। ভোট-পরবর্তী সহিংসতা নিয়ে বেশি আতঙ্কে রয়েছেন সাধারণ মানুষ। ভোট এলাকায় বিরাজ করছে টানটান উত্তেজনা। ভোটকেন্দ্রে যেতে ভয় পাচ্ছেন সাধারণ ভোটারা। এ ছাড়া সাম্প্রতিক কিছু ঘটনার কারণে আইনশৃঙ্খলা পরিস্থিতি নিয়ে উদ্বিগ্ন প্রার্থীরাও। যদিও ইসি ভোটারদের অভয় দিয়ে নির্বিঘ্নে ভোটকেন্দ্রে যাওয়ার জন্য আহ্বান জানিয়েছেন। নির্বাচন নির্বিঘ্ন করতে চার স্তরের নিরাপত্তা ব্যবস্থা থাকবে নির্বাচনী এলাকায়। অন্যদিকে এ ধাপে ভোটগ্রহণের সব প্রস্তুতি শেষ করেছে নির্বাচন কমিশন। বিশেষ নিরাপত্তায় কেন্দ্রে কেন্দ্রে ব্যালট পেপারসহ নির্বাচনী মালামাল পাঠিয়েছে ইসি। গত ২২ মার্চ প্রথম ধাপের ভোটগ্রহণের মধ্য দিয়ে শুরু হয়েছে এ উৎসব। আজ শেষ হচ্ছে তৃণমূলের এ ভোট। নির্বাচনী এলাকায় আজ ঘোষণা করা হয়েছে সাধারণ ছুটি। ভোটগ্রহণের আগে প্রার্থীর এজেন্টেদের উপস্থিতিতে ব্যালট বাক্স খুলবে সংশ্লিষ্ট ভোটগ্রহণ কর্মকর্তারা। ইসি কর্মকর্তারা জানান, ষষ্ঠ ধাপে ৪৬ জেলার ৯২ উপজেলার ভোট হবে। এতে ভোটার রয়েছে ১ কোটি ১০ লাখের বেশি। চেয়ারম্যান পদে ৩ হাজার ২২৩ জন, সাধারণ সদস্য পদে ২৫ হাজারের এবং সংরক্ষিত সদস্য পদে ৫ হাজারের বেশি প্রার্থী প্রতিদ্বন্দ্বিতা করছেন। চেয়ারম্যান পদে আওয়ামী লীগের ২৭ জন ইতিমধ্যে বিনা প্রতিদ্বন্দ্বিতায় নির্বাচিত হয়েছেন। এক লাখের বেশি ভোটগ্রহণ কর্মকর্তা, আইনশৃঙ্খলা বাহিনীর দেড় লাখের মতো সদস্য নিয়োজিত থাকছেন ভোটের দায়িত্বে। আইনশৃঙ্খলা নিয়ন্ত্রণে গত বৃহস্পতিবার র্যাব, পুলিশ, কোস্টগার্ড ও আনসারসহ আইনশৃঙ্খলা বাহিনীর সদস্যরা টহল শুরু করেছেন। তারা থাকবেন ভোটের পরের দিন কাল পর্যন্ত। আইনশৃঙ্খলা বাহিনীর সঙ্গে রয়েছে নির্বাহী ও জুডিশিয়াল ম্যাজিস্ট্রেট। গতকাল ভোটগ্রহণের জন্য বিশেষ নিরাপত্তায় জেলা থেকে কেন্দ্র কেন্দ্রে ব্যালট বক্স, ব্যালট পেপারসহ নির্বাচনী মালামাল পাঠানো হয়েছে। এ নির্বাচনে প্রার্থীদের প্রচার-প্রচারণা শেষ হয়েছে বৃহস্পতিবার দিবাগত রাত ১২টায়। তাই এ দিন ভোর থেকেই গ্রাম-পাড়া-মহল্লায় ভোটারদের দ্বারে দ্বারে ছুটেছেন চেয়ারম্যান, সাধারণ সদস্য ও সংরক্ষিত সদস্য প্রার্থীরা। স্থানীয় সরকারের এই নির্বাচনে এবারই প্রথম চেয়ারম্যান পদে দলীয় প্রতীকে ভোট হচ্ছে। ইসির কর্মকর্তারা বলেছেন, ভোটকে সামনে রেখে সব ধরনের অনিয়ম-বিশৃঙ্খলা রোধে ব্যবস্থা নেওয়া হয়েছে। আইনশৃঙ্খলা পরিস্থিতি স্বাভাবিক রাখতে ডিসি-এসপি-রিটার্নিং অফিসারকে নির্দেশ দেওয়া হয়েছে। এ বিষয়ে নির্বাচন কমিশন সচিব মো. সিরাজুল ইসলাম বলেছেন, সুষ্ঠু নির্বাচনের জন্য সব ধরনের ব্যবস্থা নিচ্ছি। আইনশৃঙ্খলা বাহিনী মাঠে : গোলযোগ-সহিংসতার মধ্যে স্থানীয় পর্যায়ের দলীয় এ নির্বাচনে পরিস্থিতি স্বাভাবিক রাখতে বৃহস্পতিবার মাঠে নেমেছে আইনশৃঙ্খলা বাহিনীর সদস্যরা। স্বরাষ্ট্র মন্ত্রণালয় থেকে আইনশৃঙ্খলা বাহিনীকে নির্দেশনা সংক্রান্ত পরিপত্র জারি করা হয়েছে। প্রতিটি ভোটকেন্দ্রে ২০ জন করে নিরাপত্তা সদস্য নিয়োজিত রাখা হচ্ছে এবার। ভোটের আগের দুই দিন থেকে ভোটের পরদিন কাল পর্যন্ত চারদিন থাকছেন তারা। দলভিত্তিক এ নির্বাচনে আচরণবিধি লঙ্ঘনে কঠোর ব্যবস্থা না নেওয়ায় সমালোচনার মুখে রয়েছে ইসি।ইসির কর্মকর্তারা জানান, ইউপি ভোটের নিরাপত্তা পরিকল্পনায় উপজেলাভিত্তিক মোবাইল ও স্ট্রাইকিং ফোর্স হিসেবে তিন প্লাটুন করে বিজিবি রাখা হয়েছে। সঙ্গে থাকবে র‌্যাবের তিনটি টিমও। প্রতি ইউনিয়নে পুলিশ, এপিবিএন ও ব্যাটালিয়ন আনসার সমন্বয়ে একটি করে মোবাইল এবং স্ট্রাইকিং ফোর্স থাকবে। অবশ্য ভোটের পরিবেশ নির্বিঘ্ন করতে সব ধরনের ব্যবস্থা নেওয়া হয়েছে। পরিস্থিতি স্বাভাবিক রাখতে ও বিধি লঙ্ঘনকারীদের বিরুদ্ধে ব্যবস্থা নিতে নির্দেশনাও দেওয়া হয়েছে।যান চলাচল বন্ধ : শেষ ধাপের ইউপি ভোট উপলক্ষে গত বুধবার থেকে নির্বাচনী এলাকায় মোটরসাইকেল চালনোর ওপর নিষেধাজ্ঞা আরোপ করা হয়েছে। এ নিষেধাজ্ঞা থাকবে আজ রাত ১২টা পর্যন্ত। এ ক্ষেত্রে ভোটগ্রহণের পূর্ববর্তী তিন দিন আগে থেকে ভোটের দিন মধ্যরাত ১২টা পর্যন্ত মোটরসাইকেল চালানোর ওপর নিষেধাজ্ঞা রাখতে সড়ক পরিবহন ও সেতু মন্ত্রণালয়কে নির্দেশনাও দেওয়া হয়েছে। এ ছাড়া গতকাল রাত ১২টা থেকে আজ মধ্য রাত ১২টা পর্যন্ত বেবিট্যাক্সি, অটোরিকশা, ইজিবাইক, ট্যাক্সি ক্যাব, মাইক্রোবাস, জিপ, পিকআপ, কার, বাস, ট্রাক, টেম্পো প্রভৃতি যানবাহন চলাচলে নিষেধাজ্ঞা রয়েছে। তবে রিটার্নিং কর্মকর্তার অনুমতি সাপেক্ষে প্রতিদ্বন্দ্বী প্রার্থী তাদের নির্বাচনী এজেন্ট, সাংবাদিক, দেশি-বিদেশি পর্যবেক্ষকদের (পরিচয়পত্র থাকতে হবে) ক্ষেত্রে শিথিল থাকবে।সর্বোচ্চ সতর্কতার নির্দেশ ইসির, ২ পুলিশ কর্মকর্তা প্রত্যাহার : চলমান ইউনিয়ন পরিষদ (ইউপি) নির্বাচনের শেষ ধাপে সর্বোচ্চ সতর্কতামূলক ব্যবস্থা নিতে স্বরাষ্ট্র মন্ত্রণালয়কে নির্দেশ দিয়েছে নির্বাচন কমিশন (ইসি)। একই সঙ্গে নির্বাচন সুষ্ঠুভাবে সম্পন্ন করতে দুই পুলিশ কর্মকর্তাকে প্রত্যাহার করা হয়েছে। গতকাল ইসির উপ-সচিব ফরহাদ আহাম্মদ খান স্বরাষ্ট্র মন্ত্রণালয়ের সিনিয়র সচিবকে সতর্কতামূলক ব্যবস্থা নেওয়ার নির্দেশনাটি পাঠিয়েছেন। এদিকে, সুষ্ঠু ও শান্তিপূর্ণ নির্বাচনের স্বার্থে টাঙ্গাইলের গোপালপুর সার্কেলের এএসপি জমিরউদ্দিন সরকারকে প্রত্যাহার করে সেখানে একজন উপযুক্ত কর্মকর্তা পদায়নের নির্দেশও দিয়েছে ইসি। সংস্থাটির জ্যেষ্ঠ সহকারী সচিব মিজানুর রহমান স্বাক্ষরিত নির্দেশনাটি স্বরাষ্ট্র সচিবকে পাঠানো হয়েছে। একই সঙ্গে ঝিনাইদহ জেলার শৈলকূপা থানার ভারপ্রাপ্ত কর্মকর্তাকে প্রত্যাহার করে উপযুক্ত কর্মকর্তা পদায়নের জন্য আইজিপিকেও চিঠি দেওয়া হয়েছে।"
"গল্পটা শুনেছিলাম এক ক্রিকেটার বন্ধুর কাছে। খেলোয়াড় হিসেবে সে রাজ্যস্তরে বেশ কয়েক বছর প্রথম সারিতে ছিল। রঞ্জিতে কয়েকটা সেঞ্চুরি আছে। প্রথমত বাংলার ক্রিকেট মহলের সঙ্গে জড়িত। তাকে জিজ্ঞাসা করেছিলাম, তুমি তো বিয়ের পর দিল্লি, মুম্বাই, চেন্নাইতে বাংলা দলের সঙ্গে খেলতে যেতে প্রায়ই। তোমার বউ সঙ্গে যেতে চাইত না?সে  মাথা নেড়েছিল, — না, হাঁপিয়ে উঠবে। পৌঁছানোর পরের দিন প্র্যাকটিস, সন্ধ্যার পরই ডিনার খেয়ে শুয়ে পড়তে হতো। তারপর ম্যাচ, মানে সকালে মাঠে গিয়ে সন্ধ্যায় হোটেলে ফেরা, ম্যাচ শেষ হলেই কলকাতায় চলে আসা। নো সাইট সিয়িং, নো মার্কেটিং। আর তিন দিন ধরে গ্যালারিতে বসে ক্রিকেট দেখার মতো বোরিং কাজ করার বাসনা ওর হয়নি।—এই যে ওর সঙ্গে থাকতে না, অশান্তি হতো না?—প্রথম প্রথম হতো। শেষে মেনে নিতে বাধ্য হয়েছিল। হয়তো ভেবেছিল স্বামী ইন্ডিয়ার হয়ে টেস্টে খেলবে। তা ছাড়া তখন বউ নিয়ে খেলতে যাওয়ার রেওয়াজ ছিল না। বিদেশি টিমে কেউ কেউ বউ নিয়ে আসত বটে কিন্তু ইন্ডিয়ার ক্রিকেট বোর্ড তখন মনে করত বউ সঙ্গে থাকলে খেলোয়াড় মন দিয়ে খেলতে পারবে না।—কিন্তু গাভাস্কার তো স্ত্রীকে নিয়ে কলকাতায় খেলতে এসেছিলেন।—তখন হাওয়া বদলাতে শুরু করেছে।—এই যে এখন। বিদেশি টিমগুলোতে প্লেয়ারদের সঙ্গে তাদের স্ত্রীরাও এসেছিলেন, এতে সুবিধা হচ্ছে, না অসুবিধা?—অসুবিধাগুলো কমে গেছে। রোজ দেশে ফোন করে বউকে ‘আই লাভ ইউ’ বলতে হচ্ছে না। যেসব কাজ নিজে করতে হতো তা বউ করে দিচ্ছে। বিরহ-টিরহ হচ্ছে না।—কিন্তু স্বামীরা যখন প্র্যাকটিস করে, মাঠে খেলে, তখন নিশ্চয় ওরা বোর হয়ই?—একদম না। বউগুলো নিজেদের মধ্যে দল তৈরি করে নেয়। নতুন শহরে এসে দ্রষ্টব্য স্থানগুলো দেখে বেড়ায়। তারপর রয়েছে শপিং, সময় কাটানোর জন্য যার তুলনা নেই। হয়তো প্লেন ভাড়াটা দিতে হয়, ফাইভ স্টারে থাকা-খাওয়া-ঘোরা তো বিনা পয়সায়।—এই খেলোয়াড়দের স্ত্রীরা নিশ্চয়ই ক্রিকেট বোঝেন?—বোঝা তো উচিত। বলা হয়, স্ত্রী সঙ্গে থাকলে খেলোয়াড়রা একাকিত্বে ভোগে না। তাদের মনে হয় সংসারেই আছে। ফলে খেলায় পুরোপুরি মন দিতে পারে।—কিন্তু এই যে কাগজে পড়ি, খেলোয়াড়রা ভোর অবধি নাইট ক্লাবে হুই-হুল্লোড় করে, মারপিটও। তাদের স্ত্রীরা আপত্তি করেন না?বন্ধু হেসে ফেলল, যারা ওসব করে তারা স্ত্রীকে সঙ্গে নিয়ে আসে না।বললাম, মহিলারা বেশ আছেন। স্বামীর সঙ্গে অস্ট্রেলিয়া, এশিয়া, আফ্রিকা বা ইংল্যান্ডে প্রতি বছর বেড়াতে যান।—এ ব্যাপারে একটা গল্প আছে। একটা বিদেশি টিম এসেছে খেলতে। তাদের দশজন খেলোয়াড়ের মধ্যে ছয়জন স্ত্রী, আর চারজন বান্ধবী নিয়ে এসেছে। ব্যবহারে কোনো পার্থক্য নেই। ওরা বান্ধবীকে প্রায় স্ত্রীর মর্যাদা দিয়ে নিয়ে আসে। তা একদিন দিল্লিতে খেলা চলছিল। টেস্টের শেষ দিন। পরদিন দল দেশে ফিরে যাবে। দশজন মহিলা চা-বিরতিতে গল্প করছিলেন। একজন, যিনি ক্যাপ্টেনের স্ত্রী, বললেন— দেখতে দেখতে ট্যুরটা শেষ হয়ে গেল। কাল থেকে আবার সেই আগের জীবন।ওপেনিং ব্যাটসম্যানের স্ত্রী বললেন, ঠিক বলেছ। ভাবলেই মন খারাপ হয়ে যায়।স্পিনারের স্ত্রী হাসলেন, মন খারাপ করার কী আছে? আড়াই মাস পরেই তো সাউথ আফ্রিকার ট্যুর। এবার গিয়ে জঙ্গলগুলো চুটিয়ে দেখে নেব।ক্যাপ্টেনের স্ত্রী মাথা নাড়লেন, হ্যাঁ রে। আমি আগে একবার দেখেছি, কিন্তু বার বার দেখলেও পুরনো হবে না।উইকেটকিপারের বান্ধবী এই প্রথমবার ট্যুরে এসেছেন। মাত্র চার মাসের প্রেম। বললেন, ফ্যান্টাস্টিক। সাউথ আফ্রিকায় যাওয়ার ইচ্ছা অনেক দিনের। নাইরোবিতে খেলা থাকবে নিশ্চয়?ক্যাপ্টেনের স্ত্রী বললেন, ওমা ! ওখানে তো থাকবেই।ফাস্ট বোলারের বান্ধবী চুপচাপ শুনছিলেন। বললেন, কী জানি কী হবে!উইকেটকিপারের বান্ধবী জিজ্ঞাসা করলেন, এ কথা বলছ কেন?ফাস্ট বোলারের বান্ধবী বললেন, দ্যাখো, আমি এসেছি ওর বান্ধবী হিসেবে। এমন তো হতে পারে, সামনের মাসেই আমাদের বন্ধুত্ব ভেঙে গেল। তখন?উইকেটকিপারের বান্ধবী বললেন, এমন তো হতে পারে ভেবে আমি ওকে না জানিয়ে কনসিভ করেছিলাম। জানার পর খুব গম্ভীর হয়ে গিয়েছিল কিছুদিন।ফাস্ট বোলারের বান্ধবী বললেন, দূর! ওই বাচ্চা দেখিয়ে সম্পর্ক বাঁধিয়ে রাখা যায় নাকি?চার বান্ধবী উঠে গেলে ক্যাপ্টেনের স্ত্রী কপালে এবং বুকে আঙ্গুল ছোঁয়ালেন, থ্যাঙ্ক গড। আমরা বিবাহিত। নেক্সট ট্যুরে না নিয়ে গেলে ডিভোর্স করব। তখন কমপেনসেশন দেওয়ার ভয়ে হাতে-পায়ে ধরে নিয়ে যাবে। হুঃ!ক্রিকেটার বন্ধু হাসল, কিন্তু মহিলার নেক্সট ট্যুরে যাওয়া হয়নি।সে কী? কেন? খারাপ পারফরম্যান্সের জন্য শুধু ক্যাপ্টেনশিপ থেকে বাদ নয়, দল থেকেও সরিয়ে দেওয়া হয়েছিল ওর স্বামীকে।"
"চলতি অর্থবছরের বাজেটে পোশাক খাতের জন্য উৎসে কর বৃদ্ধি না করার দাবি জানিয়েছেন পোশাক মালিকদের সংগঠন বিজিএমইএর নেতৃবৃন্দ। উৎসে কর বৃদ্ধি হলে ছোট-মাঝারি অনেক গার্মেন্ট বন্ধ হয়ে যাওয়ার আশঙ্কা করছেন তারা। তারা বলেন, সব ধরনের রপ্তানিতে উৎসে কর্তিত হার ০.৬০ শতাংশ থেকে বৃদ্ধি করে ১.৫০ শতাংশ নির্ধারণ করা হয়েছে। এর ফলে প্রত্যক্ষ কর ১৫০ শতাংশ বৃদ্ধি পেয়েছে যা এ শিল্পের বিকাশের জন্য সাংঘর্ষিক। বিজিএমইএর নেতারা ২০১৬-১৭ অর্থবছরে পোশাক খাতের জন্য বরাদ্দ সাড়ে চার হাজার কোটি থেকে বৃদ্ধি করে পাঁচ হাজার কোটি টাকা করার আহ্বান জানান। এ খাতের জন্য বিশেষ তহবিল গঠনের দাবিও জানান তারা। প্রয়োজনে এই খাতের উন্নয়নে বিজিএমইএর নেতারা প্রধানমন্ত্রী, অর্থমন্ত্রী ও বাণিজ্যমন্ত্রীর সঙ্গেও সাক্ষাৎ করবেন। গতকাল রাজধানীর কারওয়ান বাজারে বিজিএমইএ ভবনে বাজেট-পরবর্তী এক সংবাদ সম্মেলনে শিল্প মালিকরা এসব জানান। বিজিএমইএর সভাপতি সিদ্দিকুর রহমান বলেন, দেশের পোশাক শিল্প এখন সংকটের মধ্যে আছে। উত্পাদন খরচ ক্রমেই বৃদ্ধি পাচ্ছে। ডলারের বিপরীতে টাকার মানও কমছে। তিনি বলেন, উৎসে কর বিক্রির ওপর কাটা হয়, লাভের ওপর না। মালিকদের শ্রমিক মজুরি এবং কারখানার কাঁচামালসহ বিভিন্ন খরচ দিতে হয়। কিন্তু চলতি বাজেটে পোশাক খাতের ওপর ১.৫% কর আরোপ করা হলে এই শিল্পের ওপর মাত্রাতিরিক্ত কর আরোপ করা হবে। সাধারণত গড়ে পোশাক কারখানাগুলো ৩ শতাংশ করে লাভ করে। কিন্তু ১.৫% করে যদি কর আরোপ করা হয় তবে মালিকদের ৫০% হারে কর দিতে হবে। তার মতে, এই কর দশমিক ছয় শূন্য শতাংশ হারে নিয়ে আসা উচিত। তিন বছরে দেশের ৬১৮টি পোশাক কারখানা বন্ধ হয়ে গেছে। বন্ধ হওয়ার প্রক্রিয়ায় আরও ৩১৯টি। বিশেষ করে পোশাক খাতের সংস্কারের কাজ করা দুই প্রতিষ্ঠান অ্যাকর্ড-অ্যালায়েন্সের পরিদর্শনের ফলে অনেক মালিকই কারখানা বন্ধের কথা ভাবছেন। তিন বছর পর যখন এই খাত সক্ষমতা অর্জন সম্ভব হবে তখন সরকার কর বৃদ্ধি করতে চায় তা করতে পারে। আর তা না হলে পোশাক খাতের ওপর করের বোঝা চাপিয়ে দেওয়া হয় তবে এ শিল্প রক্ষা করা যাবে না, বন্ধ হয়ে পড়বে ছোট-বড় কারখানা। তিনি বলেন, বেসরকারি খাতে এখন বিনিয়োগ নেই, শিল্প স্থাপনে ব্যাংক থেকে ঋণ দেওয়া হচ্ছে না। ফলে এই খাতের উদ্যোক্তারা হিমশিম খাচ্ছেন।প্যাকেজ ভ্যাট দ্বিগুণ করায় ব্যবসায়ীরা চাপে পড়বেন —বিসিআই : শিল্পপতিদের সংগঠন বাংলাদেশ চেম্বার অব ইন্ডাস্ট্রিজ (বিসিআই) নেতারা বলেছেন, আগামী ২০১৬-১৭ অর্থবছরের প্রস্তাবিত বাজেটে প্যাকেজ মূসক দ্বিগুণ করার ফলে ব্যবসায়ীদের ওপর চাপ পড়বে এবং  অনেক ব্যবসায়ী মূসক প্রদানে ব্যর্থ হবেন। ফলে সরকার অধিক পরিমাণ রাজস্ব হারাবে। তাই প্যাকেজ মূসক যৌক্তিক হারে কমানো প্রয়োজন। গতকাল রাজধানীর মতিঝিলে বিসিআই কার্যালয়ে আয়োজিত বাজেট আলোচনায় সংগঠনের নেতারা ক্ষুদ্র ও মাঝারি উদ্যোক্তাদের জন্য প্যাকেজ মূসক বা মূল্য সংযোজন কর চালু রাখার সরকারি উদ্যোগকে সাধুবাদ জানিয়েছেন। বিসিআইর প্রথম সহসভাপতি মোস্তাফা আজাদ চৌধুরী বাবুর সভাপতিত্বে সভায় বক্তব্য দেন ইঞ্জিনিয়ার মোহাব্বত উল্যাহ্, পরিচালক শহিদুল ইসলাম নিরু, প্রীতি চক্রবর্তী, ফারুক আহমেদ প্রমুখ।"
"সড়ক পরিবহন ও সেতুমন্ত্রী ওবায়দুল কাদের বলেছেন, ঢাকা-আরিচা মহাসড়কের সাভারের নবীনগর থেকে পাটুরিয়া ফেরিঘাট পর্যন্ত দুই লেনের মহাসড়কটি চার লেনে উন্নীত করা হবে। এশিয়ান উন্নয়ন ব্যাংকের (এডিবি) অর্থায়নে আগামী সেপ্টেম্বর থেকে এর সম্ভাব্যতা যাচাইয়ের কাজ শুরু হবে। গতকাল পাটুরিয়া ফেরিঘাট এলাকায় সড়ক ও জনপথ (সওজ) বিভাগের প্রায় চার কোটি টাকা ব্যয়ে নবনির্মিত বাংলো উদ্বোধন শেষে তিনি এ ঘোষণা দেন। মন্ত্রী জানান, মহাসড়কটি চার লেন হলে কেবল মানিকগঞ্জবাসীই নন, দক্ষিণ-পশ্চিমাঞ্চলের ২১টি জেলার সঙ্গে রাজধানী ঢাকার যোগাযোগ ব্যবস্থা আরও গতিশীল হবে। মানিকগঞ্জে গণপরিবহনে বিশৃঙ্খলার বিষয়ে সাংবাদিকদের প্রশ্নের জবাবে সেতুমন্ত্রী বলেন, গণপরিবহনের আগে রাস্তা করতে হবে। এ সময় মন্ত্রীর সঙ্গে স্থানীয় এমপি নাঈমুর রহমান দুর্জয়, সড়ক পরিবহন ও সেতু মন্ত্রণালয়ের সচিব এম এ এন সিদ্দিক প্রমুখ উপস্থিত ছিলেন।"
"অর্থমন্ত্রী আবুল মাল আবদুল মুহিত বলেছেন, প্রস্তাবিত বাজেটের অর্থায়নে এনবিআরের যে রাজস্ব আদায় লক্ষ্যমাত্রা দেওয়া হয়েছে সেটা আসলেই উচ্চাভিলাষী। আগামী বছর অতিরিক্ত যে কর আদায় করতে হবে, তা বেশ কষ্টসাধ্যই হবে। তবে এ লক্ষ্যমাত্রা অর্জনযোগ্য। কেননা গত তিন-চার বছরে জাতীয় রাজস্ব বোর্ডের (এনবিআর) সক্ষমতা বেড়েছে। আর অতিরিক্ত কর আদায় প্রক্রিয়া শুরু হবে জুন মাস থেকেই। তিনি আরও বলেন, সরকারের বাজেট বাস্তবায়ন সক্ষমতায় অভাবনীয় সাফল্য এসেছে। সর্বশেষ ২০১৪-১৫ অর্থবছরে ৯৬ শতাংশ বাজেট বাস্তবায়ন হয়েছে। সত্যিই এটা অভাবনীয় সাফল্য। গতকাল ওসমানী স্মৃতি মিলনায়তনে বাজেটোত্তর সংবাদ সম্মেলনে অর্থমন্ত্রী এসব কথা বলেন।  তিনি আরও বলেন, বাজেটে কালো টাকা সাদা করার বিধান রাখা হয়েছে বা এ ব্যাপারে আমি চুপ থেকেছি এমনটা বলা যাবে না। এমন অভিযোগও আনা যাবে না। কারণ আয়কর অধ্যাদেশ নামে আমাদের একটা আইন আছে। সে আইনে অপ্রদর্শিত আয়ের অর্থ প্রদর্শিত করার প্রভিশন (বিধান) আছে। আর এ সরকার যতদিন থাকবে ততদিন এই আইনটিও বলবৎ থাকবে। ফলে যতদিন এ সরকার ক্ষমতায় থাকবে ততদনি কালো টাকাও সাদা করা হবে। এটা পরিবর্তন হবে না।বাজেট ঘোষণার পরদিন রীতি অনুযায়ী গতকাল বিকাল ৪টার কিছু পরে তিনি বাজেটোত্তর সংবাদ সম্মেলনে হাজির হন। অনুষ্ঠানে সাংবাদিকদের প্রশ্নের জবাব দিতে তাকে সহায়তা করেন বাণিজ্যমন্ত্রী তোফায়েল আহমেদ, কৃষিমন্ত্রী মতিয়া চৌধুরী, পরিকল্পনামন্ত্রী আ হ ম মুস্তফা কামাল ও তথ্যমন্ত্রী হাসানুল হক ইনু। পাশে বসা ছিলেন অর্থ ও পরিকল্পনা প্রতিমন্ত্রী এম এ মান্নান। মঞ্চে পেছনের সারিতে উপস্থিত ছিলেন অর্থবিভাগের সিনিয়র সচিব মাহবুব আহমেদ, জাতীয় রাজস্ব বোর্ডের চেয়ারম্যান নজিবুর রহমান, অর্থনৈতিক সম্পর্ক বিভাগের সচিব মোহাম্মদ মেজবাহউদ্দিন, পরিকল্পনা সচিব তারিক উল ইসলাম, ব্যাংক ও আর্থিক প্রতিষ্ঠান বিভাগের সচিব ইউনুসুর রহমান। দর্শক সারিতে অন্য মন্ত্রী-প্রতিমন্ত্রী, সচিব, প্রধানমন্ত্রীর কার্যালয়ের ঊর্ধ্বতন কর্মকর্তাসহ সরকারের উচ্চ পদস্থরা উপস্থিত ছিলেন।অর্থমন্ত্রী বলেন, গত বছর রাজস্ব আদায় ‘নিম্নমানের’ হলেও আগের বছর পুরো সময় তা দুই অংকের উপরে ছিল। আমি সাত বছর ধরে এই মন্ত্রণালয়ের দায়িত্বে আছি। গত সাত বছরে রাজস্ব আদায়ের সক্ষমতা ব্যাপকভাবে বৃদ্ধি পেয়েছে। নতুন নতুন অফিস হয়েছে। প্রত্যেক উপজেলায় অফিস হবে। ৩৫ শতাংশ অতিরিক্ত কর আদায়ের প্রস্তাব করা হয়েছে এবং এটা আদায়যোগ্য। তবে সবাইকে করদানে এগিয়ে আসতে হবে। মোবাইল ফোনের সিম কর অপরিবর্তিত রাখা এবং মোবাইলে কথা বলার ওপর কর বাড়ানোর বিষয়ে তিনি বলেন, বাংলাদেশে সাড়ে ১৫ কোটি মানুষের হাতে এখন ১৩ কোটি মোবাইল ফোন। এ থেকে আয় বাড়ানোর সুযোগ কম। কথা বলার উপরে ১ শতাংশ বেশি কর নেওয়া হবে। যারা কথা বলেন, তাদের জন্য তেমন কিছু গ্রাহ্য করার বিষয় নয়। কিন্তু রাজস্ব আদায়ের এটি একটি উত্তম উপায়। অর্থমন্ত্রী আরও বলেন, বিশ্বের সব দেশের চেয়ে আমরা সব থেকে কম কর আদায় করি। আমাদের অভ্যাসটা বদলানো দরকার। রাজস্বের দিকে নজর দিতে হবে। কারণ আমরা সব সময় সরকার কী সেবা দিল না দিল তা নিয়ে হৈচৈ করি, দাবি করি। কিন্তু সরকার সেবা দিতে গেলে যে রাজস্ব প্রয়োজন সেটা নিয়ে মোটেই মাথা ঘামাই না। তাই একটু রাজস্ব বেশি দিলে মন্দ হয় না। বেসরকারি চাকরিজীবীদের পেনশন চালুর বিষয়ে জানতে চাইলে তিনি বলেন, এটি আমার পরিকল্পনার কথা জানিয়েছি। এখানে যারা যেখানে চাকরি করেন সে প্রতিষ্ঠান একটা অংশ দেবে। আর চাকরিজীবীদের বেতন থেকে একটা অংশ জমা হবে। তেলের দাম কমানোর বিষয়ে তিনি বলেন, এটি একটি চলমান প্রক্রিয়া। এটা প্রধানমন্ত্রী শেখ হাসিনা ও জ্বালানি মন্ত্রীর বিষয়। তবে বিশ্ববাজারে ইতিমধ্যেই তেলের দাম বাড়তে শুরু করেছে। ফলে এ ব্যাপারে কোনো সিদ্ধান্ত নিতে হলে অনেক ভেবেচিন্তে নিতে হবে। বাজেটে বিনিয়োগ ও কর্মসংস্থানের ব্যাপারে কী পদক্ষেপ নেওয়া হয়েছে এমন প্রশ্নে অর্থমন্ত্রী বলেন, বেসরকারি বিনিয়োগ বাড়াতে হবে। এখন একটা সময় এসেছে। গত দু-এক বছরে দেশি-বিদেশি বিনিয়োগ বাড়তে শুরু করেছে। বিনিয়োগে একটা ধাক্কা লাগতে শুরু করেছে। এটাকে আরও বাড়াতে হবে। বাজেটে বিভিন্ন জিনিসের ওপর কর বা শুল্ক হ্রাসের সঙ্গে দাম কমানোর ঘোষণা করা হয় কিন্তু এর প্রভাব বাজারে পড়ে না। যেগুলোর বাড়ার কথা সেগুলোর দাম বাড়ে। কিন্তু যেগুলোর দাম কমানোর প্রস্তাব করা হয় সেগুলোর দাম বাস্তবে কমে না। এর জন্য আরও অপেক্ষা করতে হবে বলে জানান অর্থমন্ত্রী। তিনি বলেন, জেলা বাজেটের ধারণাটা ছিল স্থানীয় সরকারকে শক্তিশালী করার ব্যাপারে। সেটা হয়নি। জেলা বাজেট ব্যর্থ হয়েছে। তবে আমাদের প্রতিটি জেলাকে এক একটি দেশের সঙ্গে তুলনা করে স্থানীয় সরকার শক্তিশালী করতে হবে বলে জানান তিনি। সংবাদ সম্মেলনের শুরুতে দেশের দুটির পত্রিকার নাম ধরে বিষোদগার করেন অর্থমন্ত্রী। পত্রিকা দুটিতে ৩ জুন প্রকাশিত বাজেট ও মধ্য আয়ের দেশ গড়া সংক্রান্ত দুটি নেতিবাচক প্রতিবেদন তুলে ধরা হয়েছে। এ সময় তিনি বলেন, এ বাজেট বাস্তবায়নযোগ্য। বাজেটের সঙ্গে অনেকে দেশকে মধ্য আয়ের দেশ বিবেচনা করছেন, কিন্তু বাজেট দিয়ে মধ্য আয়ের দেশ হয় না, বাজেট বাস্তবায়নের অগ্রগতি দিয়ে মধ্য আয়ের দেশ হওয়া সম্ভব। বিশ্বব্যাংক ও জাতিসংঘ এটি নির্ধারণ করবে। ২০১৮ সালে তারা এ নিয়ে সভা করবে। সেখানে আমাদের বিষয়ে আলোচনা করবে। এ ছাড়া জাতিসংঘ কমিটিও এটি জানাবে। সব মিলিয়ে ২০২১ সালের মধ্যেই মধ্য আয়ের দেশের স্বীকৃতি আসবে বলে তিনি মনে করেন।"
"চট্টগ্রামের বাঁশখালী উপজেলার নির্বাচন কর্মকর্তা জাহিদুল ইসলামকে শারীরিকভাবে লাঞ্ছিত করার ঘটনায় স্থানীয় সংসদ সদস্য মোস্তাফিজুর রহমানের বিরুদ্ধে মামলা করেছে নির্বাচন কমিশন (ইসি)। গতকাল দুপুরে বাঁশখালী থানায় মামলাটি দায়ের করা হয়। মামলায় সংসদ সদস্যসহ আরও তিনজনকে আসামি করা হয়।অন্যরা হলেন সংসদ সদস্যের ব্যক্তিগত সহকারী (পিএস) ও বাহারছড়া ইউনিয়নে আওয়ামী লীগ সমর্থিত চেয়ারম্যান প্রার্থী তাজুল ইসলাম ও ওলামা লীগ সভাপতি মাওলানা আকতার হোসাইন। তাছাড়া অজ্ঞাত ৭-৮ জনকে আসামি করা হয়। মারধরের শিকার উপজেলা নির্বাচন কর্মকর্তা জাহিদুল ইসলাম বাদী হয়ে মামলাটি দায়ের করেন। সাতকানিয়া সার্কেলের সহকারী পুলিশ সুপার (এএসপি) কামরুল হাসান বলেন, উপজেলা নির্বাচন কর্মকর্তা জাহিদুল ইসলাম বাদী হয়ে সংসদ সদস্য ও তিনজনের নাম উল্লেখ এবং ৭-৮ জনকে অজ্ঞাত আসামি করে মামলাটি দায়ের হয়। মামলায় আসামিদের বিরুদ্ধে দণ্ডবিধির ৩৫৩/৩৪৩/৩৪ ধারায় অভিযোগ আনা হয়।  মামলার বাদী ও মারধরের শিকার উপজেলা নির্বাচনী কর্মকর্তা জাহিদুল ইসলাম বলেন, এ ঘটনায় মামলা করতে বাঁশখালী থানার ওসিকে ইসি থেকে লিখিত নির্দেশ দেওয়া হয়। প্রসঙ্গত, গত ১ জুন দুপুরে বাঁশখালী উপজেলা নির্বাহী কর্মকর্তার কার্যালয়ে নির্বাচন কমিশনের কর্মকর্তা জাহিদুল ইসলামকে পিটিয়ে রক্তাক্ত ও অশ্রাব্য ভাষায় গালিগালাজ করেন বাঁশখালীর সংসদ সদস্য মোস্তাফিজুর রহমান। এ ঘটনার পর বাঁশখালীর ইউপি নির্বাচন স্থগিত করে ইসি।এমপিকে গ্রেফতারসহ তিন দাবি বিএনপির : ষষ্ঠ দফায় অনুষ্ঠেয় ইউনিয়ন পরিষদ (ইউপি) নির্বাচন প্রভাবমুক্ত করতে তিন দফা দিয়েছে বিএনপি। নির্বাচন সামনে রেখে গতকাল সকালে নগরীর চট্টেশ্বরী রোডের নিজ বাসভবনে সংবাদ সম্মেলন করে এ তিন দফা উপস্থাপন করেন বিএনপি চেয়ারপারসনের উপদেষ্টা ও চট্টগ্রাম বিভাগীয় নির্বাচন মনিটরিং সেলের টিমলিডার মীর মোহাম্মদ নাছির উদ্দিন। দফাগুলো হলো : অনতিবিলম্বে বাঁশখালীর সংসদ সদস্য মোস্তাফিজুর রহমানকে গ্রেফতার করে আইনের আওতায় আনা, সাতকানিয়ার সংসদ সদস্য আবু রেজা নদভীকে নির্বাচনের দিন সাতকানিয়ার ত্রিসীমানায় প্রবেশ নিষিদ্ধ করা এবং সাতকানিয়ার ওসি ফরিদ উদ্দিন খন্দকারকে আগামী ছয় ঘণ্টার মধ্যে প্রত্যাহার করে নেওয়া। এ সময় উপস্থিত ছিলেন চট্টগ্রাম দক্ষিণ জেলা বিএনপির সভাপতি জাফরুল ইসলাম চৌধুরী, সিনিয়র সহ-সভাপতি অধ্যাপক শেখ মো. মহিউদ্দিন, সহ-সভাপতি অ্যাডভোকেট ইফতেখার হোসেন চৌধুরী মহসীন, অ্যাডভোকেট নাজিম উদ্দীন চৌধুরী প্রমুখ।"
"নার্সদের দ্বিতীয় শ্রেণির মর্যাদা দেওয়ায় পিএসসির পরীক্ষা ছাড়া নিয়োগের কোনো পথ নেই বলে জানিয়েছেন স্বাস্থ্যমন্ত্রী মোহাম্মদ নাসিম। তিনি বলেন, নার্সদের এই আন্দোলনের কোনো মানে হয় না। সরকার নার্সদের দ্বিতীয় শ্রেণির মর্যাদা দিয়েছে, যার নিয়োগ প্রক্রিয়া এখন পিএসসির হাতে। পিএসসির মাধ্যমে নিয়োগ ছাড়া তাদের (নার্সদের) আর কোনো বিকল্প পথ নেই। গতকাল দুপুরে ধানমন্ডিতে নিজের বাসায় সংবাদ সম্মেলন করে এ বিষয়ে কথা বলেন স্বাস্থ্যমন্ত্রী। গতকাল পরীক্ষায় ৯০ শতাংশ আবেদনকারী অংশ নিয়েছে বলে জানান মন্ত্রী। আন্দোলনকারীদের উদ্দেশে স্বাস্থ্যমন্ত্রী বলেন, আপনারা যারা বাদ আছেন তাদের অনুতপ্ত হওয়া উচিত। ২০১৮ সাল পর্যন্ত যতগুলো নিয়োগ হবে সব পরীক্ষায় আপনারা অংশগ্রহণ করতে পারবেন। প্রস্তুতি নিন আবার বিজ্ঞপ্তি দেওয়া হবে। তিনি বলেন, নার্সদের জন্য চাকরির বয়স ৩৬ বছর রাখা হয়েছে, যা অন্য কোনো ক্ষেত্রে নেই। সম্মেলনে স্বাধীনতা চিকিৎসক পরিষদের (স্বাচিপ) মহাসচিব ইকবাল আর্সনাল, বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য কামরুল হাসান, আওয়ামী লীগের স্বাস্থ্য সম্পাদক বদিউজ্জামান ভূইয়া ডাবলু মন্ত্রীর পাশে ছিলেন।"
"২০১৬-১৭ অর্থবছরের প্রস্তাবিত ৩ লাখ ৪০ হাজার ৬০৫ কোটি টাকার বড় বাজেটকে বড় প্রত্যাশা হিসেবে দেখছেন বাংলাদেশ ব্যাংকের সাবেক গভর্নর ড. মোহাম্মদ ফরাস উদ্দিন। তিনি মনে করেন, অর্থনৈতিক মুক্তির দারপ্রান্তে এই বাজেট বাস্তবায়ন করতে পারলে, তা মুক্তির পথে অনেক শক্তি জোগাবে। বাজেট যতক্ষণ পর্যন্ত সামষ্টিক আয়ের এক-পঞ্চমাংশ না হবে, ততক্ষণ বাজেট প্রয়োজনের তুলনায় ছোট বলেই ধরে নিতে হবে।গতকাল বাংলাদেশ প্রতিদিনকে দেওয়া সাক্ষাৎকারে প্রস্তাবিত বাজেট নিয়ে, এই মূল্যায়ন করেন দেশের বিশিষ্ট অর্থনীতিবিদ ড. মোহাম্মদ ফরাস উদ্দিন। এবারের বাজেটকে সামষ্টিক অর্থনীতির ১৭ দশমিক ২ শতাংশ উল্লেখ করে তিনি বলেন, সার্বিক বার্ষিক প্রবৃদ্ধি ৭ দশমিক ২ শতাংশ না হওয়ার কোনো কারণ নেই। মূল্যস্ফীতি সব সময়ই অনিশ্চিত থাকে। সে অর্থে ৫ দশমিক ৮ শতাংশ মূল্যস্ফীতি প্রাক্কলন নাও হতে পারে। প্র্রস্তাবিত বাজেটে ৩টি বিষয়ে নজর দেওয়া দরকার উল্লেখ্য করে এই অর্থনীতিবিদ বলেন, সরকার ও ব্যবসায়ী নেতৃবৃন্দের মধ্যে সমঝোতা না হওয়ায় নতুন ‘মূল্য সংযোজন কর (মূসক) বা ভ্যাট ও সম্পূরক শুল্ককর—এসডি আইন’ করা গেল না বলে রাজস্ব আয়ের লক্ষ্যমাত্রা প্রশ্নবিদ্ধ। তবে প্যাকেজ ভ্যাটে যে প্রস্তাবগুলো করা হয়েছে, সেগুলো ঠিক রাখতে সরকারকে পরামর্শ দিয়েছেন তিনি। তার মতে, রাজস্ব আদায় ব্যবস্থাপনা আরও সহজ-সরল ও আইন কার্যকর করা জরুরি। ২০১৬-১৭ অর্থবছরে নতুন করদাতার সংখ্যা ৫ থেকে ৬ লাখ বাড়ানো হয়।তৈরি পোশাকশিল্প প্রসঙ্গে প্রবীণ এই অর্থনীতিবিদ বলেন, পোশাক খাতে কর্পোরেট করহার ৩৫ শতাংশ থেকে কমিয়ে ২০ শতাংশে নামিয়ে আনা হয়েছে। কিন্তু অগ্রিম আয়কর চলতি ২০১৫-১৬ অর্থবছরেই শতকরা ১ শতাংশ করার দরকার ছিল। বাজেটে প্রস্তাবিত ১ দশমিক ৫ শতাংশ উেস করহার বাস্তবায়ন করা না গেলেও, কোনো অবস্থাতেই যেন, এটা ১ শতাংশের নিচে নামিয়ে আনা না হয়। বরাদ্দের ক্ষেত্রে মানবসম্পদ উন্নয়নে ব্যাপক প্রবৃদ্ধি অর্থনীতির জন্য বড় কল্যাণ বয়ে আনবে। কিন্তু স্বাস্থ্য খাতে আরও বরাদ্দ বাড়ানো গেলে জাতিসংঘের মানবসম্পদ উন্নয়ন সূচকে বাংলাদেশের আরও শক্তি সঞ্চয় হতো। আগামী ২০১৮ সালে জাতিসংঘ স্বল্পউন্নত দেশ থেকে বাংলাদেশ উন্নয়নশীল দেশে উঠে আসার পর্যালোচনার জন্য এটা খুব জরুরি।ড. মোহাম্মদ ফরাস উদ্দিন আরও বলেন, সাম্প্রতিককালে বাজেটের বাস্তবায়নেই বড় সমস্যা দেখা দেয়। প্রকল্পের জন্য আলাদা বাজেট যথাশক্তি মনোযোগ দিলে সুফল আসতে পারে। তবে ১৯৭২ সালের আদলে একটি শক্তিশালী পরিকল্পনা কমিশন সৃষ্টি করে সমন্বিত পরিকল্পনা, কর্মসম্পাদন, পর্যবেক্ষণ, নিরীক্ষা ও মূল্যায়ন এবং রাজনৈতিক প্রভাবমুক্ত বার্ষিক উন্নয়ন কর্মসূচি— এডিপিকে কাটছাঁট করা গেলে, বাস্তবায়নে গতি আসতে পারে। কারণ— মানবসম্পদ উন্নয়নের একটি পূর্বশর্ত হিসেবে বেতন-ভাতা দ্বিগুণ করা হয়েছে। ভুলে গেলে চলবে না, একটি সমন্বিত পরিকল্পনায় ব্লু-ইকোনমি বা সমুদ্র অর্থনীতি কার্যকর করে সুফল লাভ জরুরি।তিনি মনে করেন, অর্থবছরের পরিবর্তন এনে জানুয়ারি টু ডিসেম্বর করা হলে, মে থেকে জুন মাসে পানির নিচে সম্পদ অপচয় রোধ করা সম্ভব। অতীতের ন্যায় প্রতি ৩ মাসে ডেভেলপমেন্ট ওয়ার্কিং পার্টি করে অর্থ মন্ত্রণালয়ের ক্ষমতায়িত পরিকল্পনা কমিশন ও সংশ্লিষ্ট মন্ত্রণালয় মিলে প্রকল্প বাস্তবায়নের সমস্যা চিহ্নিত করে সুরাহা করা যেতে পারে। ঘাটতি বাজেট প্রসঙ্গে তিনি বলেন, ঘাটতি বাজেটের পরিপ্রেক্ষিতে ও বাজেটের প্রস্তাব মতে, পাইপলাইনে পড়ে থাকা বৈদেশিক ঋণ সাহায্য ব্যবহার করার সমম্বিত ও সর্বাত্মক প্রচেষ্টা সুফল আনতে পারে।"
"চলমান ইউপি নির্বাচন নিয়ে গতকালও দেশের বিভিন্ন স্থানে সহিংসতার ঘটনা ঘটেছে। চট্টগ্রামের আনোয়ারায় দুই সদস্য প্রার্থীর সমর্থকদের সংঘর্ষে একজন নিহত হয়েছেন। এ নিয়ে নিহতের সংখ্যা দাঁড়াল ১২৬। গাইবান্ধা, ঝিনাইদহ, ফরিদপুর ও নোয়াখালীতে হামলা, সংঘর্ষ গুলির ঘটনা ঘটেছে। এতে চেয়ারম্যান প্রার্থীসহ দুজন গুলিবিদ্ধ ও আহত হয়েছেন ২৫ জন। নড়াইলে অস্ত্র উদ্ধার করা হয়েছে আওয়ামী লীগের বিদ্রোহী প্রার্থীর বাড়ি থেকে। নিজস্ব প্রতিবেদক ও প্রতিনিধিদের খবর— চট্টগ্রাম : আনোয়ারা উপজেলার বৈরাগ ইউনিয়নে ভোটকেন্দ্রে আধিপত্য বিস্তারকে কেন্দ্র গতকাল দুই সদস্য প্রার্থীর সমর্থকদের সংঘর্ষে একজন নিহত হয়েছেন। গতকাল বিকালের এ ঘটনায় আহত হয়েছেন দুজন। নিহতের নাম মো. ফারুক (৩৫)। আহতরা হলেন— আবদুর রহমান ও ফরহাদ। আজ আনোয়ারার ১১টি ইউপিতে নির্বাচন অনুষ্ঠিত হবে। পুলিশ ও স্থানীয়রা জানান, পূর্ব বৈরাগ গ্রামে খলিফা পাড়া কেন্দ্রে সদস্য প্রার্থী ওমর ফারুক ও মুছার কর্মী-সমর্থকদের সংঘর্ষে তিনজন আহত হন। গুরুতর আহত ফারুককে চট্টগ্রাম মেডিকেলে নিলে চিকিৎসক মৃত ঘোষণা করেন।গাইবান্ধা : ফুলছড়ি উপজেলার এরেন্ডাবাড়ী ইউনিয়নে বিএনপি প্রার্থী মুক্তিযোদ্ধা আজিজুর রহমানের ওপর গুলি চালিয়েছে দুর্বৃত্তরা। এ সময় চারজনকে আটক করে বিজিবির অস্থায়ী ক্যাম্পে সোপর্দ করেছেন স্থানীয়রা। ডাকাতিয়ার চর গ্রামে আজিজুর রহমানের বাড়িতে গতকাল ভোররাতে এ ঘটনা ঘটে। গুরুতর আহত আজিজুরকে প্রথমে জামালপুর সদর হাসপাতাল পরে ময়মনসিংহ মেডিকেলে ভর্তি করা হয়েছে। স্থানীয়রা জানান, আজিজুর বৃহস্পতিবার রাতে নির্বাচনী কাজ শেষে বাড়িতে ফেরেন। ভোররাতে একদল দুর্বৃত্ত তার ঘরে ঢুকে পরপর তিনটি গুলি করে। ঝিনাইদহ : শৈলকুপায় স্বতন্ত্র প্রার্থীর কর্মী-সমর্থকের ওপর বোমা হামলা ও গুলির ঘটনা ঘটেছে। বৃহস্পতিবার রাতের এ ঘটনায় নায়েব নামে একজন গুলিবিদ্ধ হয়েছেন। তিনি মির্জাপুর ইউনিয়নের স্বতন্ত্র প্রার্থীর কর্মী বলে জানা গেছে। তাকে সদর হাসপাতালে ভর্তি করা হয়েছে। এলাকাবাসী জানান, স্বতন্ত্র প্রার্থী মকবুল হোসেনের ২০-২৫ কর্মী-সমর্থক মান্দারীপাড়া বিদ্যালয়মাঠে নির্বাচনী বৈঠক করছিলেন। নোয়াখালী : সদর উপজেলার দাদপুর ইউনিয়নের আওয়ামী লীগ প্রার্থী দেলোয়ার হোসেন দেলু ও বিদ্রোহী মিজানুর রহমান শিপনের সমর্থকদের সংঘর্ষ ও ভাঙচুর হয়েছে। এতে আহত হয়েছেন উভয় পক্ষের ১৫-১৬ জন।ভাঙ্গা : ফরিদপুরের ভাঙ্গার তুজারপুর গ্রামে নির্বাচন পরবর্তী সহিংসতায় ১০ জন আহত হয়। এ সময় ১০/১২টি বাড়ি ভাঙচুরের ঘটনা ঘটে। জানা যায়, আওয়ামী লীগ নেতা সোহরাব ভূইয়ার সঙ্গে দলের অপর নেতা গোলাম মাওলার লোকজনের বৃহস্পতিবার সন্ধ্যা ৬টা থেকে রাত ৮টা পর্যন্ত কয়েক দফা সংঘর্ষ হয়।নড়াইল : কালিয়া উপজেলা চেয়ারম্যান ও আওয়ামী লীগ নেতা খান শামীমুর রহমান ওসি খাঁ এবং লোহাগড়ার কোটাকোল ইউনিয়নের আওয়ামী লীগ বিদ্রোহী চেয়ারম্যান প্রার্থী খান জাহাঙ্গীর আলমের বাড়িতে অভিযান চালিয়ে দুটি শটগান, একটি পিস্তল, দুটি ম্যাগাজিন ও ৯১ রাউন্ড গুলি উদ্ধার করে পুলিশ। বৃহস্পতিবার রাতে এসব আগ্নেয়াস্ত্র উদ্ধার করা হয়। এ সময় উপজেলা চেয়ারম্যানের বাড়ির ম্যানেজারসহ তিনজনকে আটক করলেও উপজেলা চেয়ারম্যান এবং বিদ্রোহী চেয়ারম্যান প্রার্থী বাড়িতে ছিলেন না। আওয়ামী লীগের এই দুই নেতা সম্পর্কে চাচাতো ভাই। "
"কোনো ভ্যাট বা কর অন্যায়ভাবে ব্যবসায়ীদের ওপর চাপিয়ে দিলে, তা আদায় করা কঠিন হবে বলে মন্তব্য করেছেন এফবিসিসিআইর সভাপতি আবদুল মাতলুব আহমাদ। তিনি বলেন, ২০১৬-১৭ অর্থবছরের প্রস্তাবিত বাজেট আগের বাজেটগুলোর তুলনায় বেশ জটিল। বাজেটে ব্যবসায়ীরা যেসব সুপারিশ দিয়েছিল তার কোনো প্রতিফলন হয়নি মন্তব্য করে আবদুল মাতলুব আহমাদ বলেন, এফবিসিসিআইর পক্ষ থেকে সাতটি প্রস্তাব দেওয়া হয়েছিল। যার কোনো প্রতিফলন দেখতে পারিনি। অনেক অ্যাসোসিয়েশন ও ব্যবসায়ী সংগঠনের দাবির প্রতিফলন বাজেটে ঘটেনি। গতকাল মতিঝিলে এফবিসিসিআই কার্যালয়ে সংবাদ সম্মেলনে বক্তব্য দেন তিনি। এ সময় সংগঠনের সহ-সভাপতি শফিউল ইসলাম মহিউদ্দিন, মাহবুবুল আলমসহ পরিচালকরা উপস্থিত ছিলেন। মাতলুব আহমাদ বলেন, অনেক জটিল করে বাজেট প্রস্তাব দেওয়া হয়েছে। তাই পুরো বাজেট বিশ্লেষণ করে আগামী ৭ অথবা ৮ জুন এফবিসিসিআইর পক্ষ থেকে বিস্তারিত প্রতিক্রিয়া জানানো হবে। এবারের বাজেট বিশাল। এ বিশাল বাজেটে করের আওতা না বাড়িয়েই আয় বাড়ানোর পদক্ষেপ নেওয়া হয়েছে। বাজেটের আকার বড় হওয়া মানেই রাজস্বের আকার বড় হবে। রাজস্বের আকার বড় হওয়া মানেই ব্যবসায়ীদের আরও টাকা দিতে হবে। আমরা টাকা দিতে প্রস্তুত। কিন্তু সাধ্যের মধ্যে থাকতে চাই। ফেডারেশন সব সময় কালো টাকার বিরুদ্ধে। তবে টাকা যদি পাচার হয়ে যায়, তাহলে টাকা দেশের ভেতর রাখার জন্য সরকারকে পদক্ষেপ নিতে হবে। হয়রানির কারণে অনেক ব্যবসা-বাণিজ্য বন্ধ হয়ে গেছে। সরকার কীভাবে আরও ট্যাক্স আদায় করা যায় এবং ছোট ছোট ব্যবসায়ীদের ওপর ট্যাক্স আদায়ের নতুন ফর্মুলা দিয়েছে। অনেক অ্যাসোসিয়েশন এ বাজেট গ্রহণ করতে পারছে না। আগামী বাজেটে আমরা বাজেট মিটিং (সভা) করব কি করব না, সেটা নিয়েও আমাদের চিন্তা করতে হবে। আমরা বলে যাব, আর ওনারা শুনবেন, কিন্তু কোনো প্রতিফলন দেখব না, তাহলে আমরা এত সময় নষ্ট করতে যাব কেন। সংগঠনের প্রথম সহ-সভাপতি শফিউল ইসলাম মহিউদ্দিন বলেন, প্রস্তাবিত বাজেটে পোশাক খাতের করপোরেট করহার ৩৫ শতাংশ থেকে কমিয়ে ২০ শতাংশ করা হয়েছে। অপরদিকে উেস কর দশমিক শূন্য ৬ শতাংশ থেকে বাড়িয়ে ১ দশমিক ৫ শতাংশ করার প্রস্তাব দেওয়া হয়েছে। আমরা চাই শুধু মুনাফার ওপর কর ধরা হোক। তা না হলে রপ্তানি আয়ের যে প্রবৃদ্ধি দেখা যাচ্ছে, তা মুখ থুবড়ে পড়বে। সম্মেলনে আরও উপস্থিত ছিলেন এফবিসিসিআইর সহ-সভাপতি মাহবুবুল আলম, পরিচালক হাবিবুল্লা ডন, হারুনর রশিদ ও শামীম আহমেদ প্রমুখ।"
"বেশিরভাগ মানুষই জীবনের কোনো না কোনো সময় কোমর ব্যথাজনিত সমস্যায় ভুগে থাকেন। কোমর ব্যথার অনেক কারণ রয়েছে। এর মধ্যে ৯০ ভাগই হচ্ছে মেকানিক্যাল সমস্যা। কোমরের ব্যথা আস্তে আস্তে বাড়তে পারে। নড়াচড়ার কারণে কাজকর্মে ব্যথা তীব্র থেকে তীব্রতর হতে পারে। ব্যথা কোমরে থাকতে পারে বা কোমর থেকে পায়ের দিকে নামতে পারে অথবা পা থেকে কোমর পর্যন্ত উঠতে পারে। অনেক সময় কোমর থেকে ব্যথা মেরুদণ্ডের পেছন দিক দিয়ে মাথা পর্যন্ত উঠতে পারে। রোগী অনেকক্ষণ বসে বা দাঁড়িয়ে থাকতে পারে না। ব্যথার সঙ্গে পা শিন-শিন বা ঝিন-ঝিন জাতীয় ব্যথা নামতে বা উঠতে পারে, হাঁটতে গেলে পা ভিজে আসে বা আটকে যেতে পারে, ব্যথা দুই পায়ে বা যে কোনো এক পায়ে নামতে পারে। কোমার ব্যথাজনিত সমস্যার অত্যাধুনিক চিকিৎসা হচ্ছে ফিজিওথেরাপি। এই চিকিৎসা ব্যবস্থায় রোগীকে আল্ট্রাসাউন্ড থেরাপি, লাম্বার ট্রাকশন, শর্টওয়েভ ডায়াথার্মি, অতিলোহিত রশ্মি, ইন্টারফেরেনশিয়াল থেরাপি, মসেল ইস্টিমুলেটর, অটো ও বিভিন্ন প্রকার ব্যায়ামের মাধ্যমে চিকিৎসা দেওয়া হয়।ডা. মো. সফিউল্লাহ প্রধান চেয়ারম্যান, ডিপিআরসি হাসপাতাল, মোহাম্মদপুর, ঢাকা।ফোন : ০১৯৮৯০০০২২২"
"ছোলা বা বুটকে বলা হয় দানাদার শক্তিশালী খাদ্যশস্য। অর্থাৎ প্রতিদিন সামান্য পরিমাণে (প্রায় ৫০ গ্রাম) ছোলা খেলে মাছ-গোশত ইত্যাদির ঘাটতি পূরণ হয়। এর আঁশ কোষ্ঠকাঠিন্য দূর করে। নিয়মিত ছোলা খেলে আর নিয়মিত পায়খানা হলে খাদ্যনালিতে ক্ষতিকর জীবাণু থাকতে পারে না।  মজার ব্যাপার হলো, ছোলায় আমিষ বা প্রোটিনের পরিমাণ মাংস, মাছ বা ডিমের আমিষের পরিমাণের প্রায় সমান। প্রতি ১০০ গ্রাম ছোলায় আমিষ আছে প্রায় ১৮ গ্রাম। কার্বোহাইড্রেট আছে প্রায় ৬৫ গ্রাম। আর ফ্যাট আছে প্রায় ৫ গ্রাম। ছোলায় আছে বিভিন্ন ভিটামিন ও খনিজ লবণ। প্রতি ১০০ গ্রাম ছোলায় রয়েছে প্রায় ২০০ মিলিগ্রাম ক্যালসিয়াম। ভিটামিন ‘এ’ আছে প্রায় ১৯২ মাইক্রোগ্রাম। আছে ভিটামিন বি-১ ও বি-২ এবং ম্যাগনেশিয়াম ও ফসফরাস। ছোলা দীর্ঘক্ষণ শক্তির যোগান দেয় শরীরে।"
"আপনার বয়স কি ৪০-এর উপরে। কিছুদিন যাবৎ খেয়াল করছেন, কাজকর্ম করতে গেলে আগের চেয়ে বেশি হাঁপিয়ে উঠছেন। যাচাই করার জন্য আগের মতো পরিশ্রম করার চেষ্টা করলে আরও বেশি হাঁপিয়ে যাচ্ছেন এবং শরীর বেশি ঘেমে যাচ্ছে। অত্যধিক গরম অনুভব করতে থাকেন, ফলে অনেক সময়ই গায়ের কাপড় ভিজে যাচ্ছে, মাথা ঘেমে চুল ভিজে চপচপে হয়ে যাচ্ছে, এক সময় আপনি বিশ্রাম নিতে বাধ্য হচ্ছেন। আগের মতো দ্রুত হাঁটতে পারছেন না। যদি একটু তাড়াহুড়া করে হাঁটতে বা অন্য কোনো কর্ম সম্পাদন করতে যান তাহলে আপনার বুকে চাপ দেওয়ার মতো ব্যথা অনুভব করছেন, কখনো কখনো বুকে চাপ এত বেশি হচ্ছে যে, আপনি তাত্ক্ষণিক কাজ বন্ধ করতে বাধ্য হচ্ছেন। অনেক সময় পেট থেকে ঢেঁকুর তুলে গ্যাস বের করলে বা পানি পান করলে চাপ কমে গিয়ে আবার স্বাভাবিক হয়ে যাচ্ছেন। কারও কারও বুকে চাপ অনুভূত না হয়ে বুকের মাঝখানে বা ডানে-বামে ব্যথা অনুভূত হয়। কখনো কখনো এসব উপসর্গের সঙ্গে মাথাঘোরা বা চোখে অন্ধকার দেখা বা চোখে শর্ষেফুল দেখার মতো অনুভূূতি হতে পারে। তবে শতকরা ৯০ ভাগ ক্ষেত্রেই পানি খেলে, গ্যাসের ওষুধ খেলে বা গ্যাস বের করলে বা শুধু বিশ্রাম নিলেই এ ধরনের অসুবিধাগুলো সম্পূর্ণভাবে উপশম হচ্ছে এবং পরবর্তীতে আবার পরিশ্রম করতে গেলে আগের মতো একই ধরনের সমস্যায় পড়ছেন। তবে কখনো কখনো একই মাত্রার পরিশ্রম অনায়াসেই করতে পারছেন কোনোরূপ উপসর্গ ছাড়াই, আবার কখনো তা পারছেন না। এসব কিছু বিবেচনা করে অনেকেই এর জন্য পেটের গ্যাসকে দায়ী করে দীর্ঘসময় ধরে গ্যাসের মেডিসিন গ্রহণ করছেন। উপরে বর্ণিত সমস্যাগুলোকে চিকিৎসাবিজ্ঞানের ভাষায় এনজিনা বলা হয়। যার উদ্ভব এবং নিরাময় খুবই তাত্ক্ষণিক হওয়ায় আক্রান্ত ব্যক্তি এ নিয়ে অনেক ধরনের দ্বিধাদ্বন্দ্বে ভুগতে থাকেন এবং বিভিন্নজন এর কারণকে  বিভিন্নভাবে মূল্যায়ন করে থাকে। তাত্ক্ষণিক উদ্ভব ও তাত্ক্ষণিক নিরাময় হওয়ার জন্য বেশিরভাগ মানুষই একে গ্যাসের উত্পত্তিকে দায়ী করে থাকেন। অল্প সময়ের মাঝেই আরোগ্য লাভ করার ফলে মানুষের ধারণা আরও পাকাপোক্ত হয় যে, এটা গ্যাসের জন্যই হচ্ছে এবং গ্যাসের ওষুধ নিয়মিত সেবন করতে থাকেন। কিন্তু গ্যাসের ওষুধ সেবন করেও এরথেকে মুক্তি পান না।  হৃৎপিণ্ডে রক্ত সরবরাহ ব্যাহত হওয়ার ফলে পরিশ্রমকালীন বা তাড়াহুড়া করে স্বাভাবিক কর্ম সম্পাদনের সময়ে হৃৎপিণ্ড প্রয়োজনীয় পরিমাণে রক্ত সরবরাহ না পাওয়ার ফলে এনজিনার অনুভূতির উপলব্ধি হয়ে থাকে এবং কাজ বন্ধ করলে বা বিশ্রাম গ্রহণ করলে হৃৎপিণ্ডের রক্ত সরবরাহের চাহিদা কমে যাওয়ায় এনজিনার ব্যথা দূরীভূত হয়ে যায়। আপনি গ্যাস বের করেন অথবা না করেন, গ্যাসের ওষুধ সেবন করেন বা না করেন, আপনি পানি পান করেন অথবা না করেন তাতে কিছু যায় আসে না, আপনি বিশ্রাম গ্রহণ করলে কাজ বন্ধ করে দিলে অতি দ্রুত এ ব্যথা বা অস্বস্তি দূরীভূত হবে এটাই এনজিনার স্বাভাবিক আচরণ। এই এনজিনা হৃদরোগের প্রাথমিক লক্ষণ। তাই এমন হলে চিকিৎসকের পরামর্শ নিন। এ ক্ষেত্রে অবহেলা করা ঠিক নয়। অন্যথায় হিতে বিপরীত হওযার আশঙ্কা থাকে। মনে রাখতে হবে এসবক্ষেত্রে প্রতিকার নয়, প্রতিরোধ সর্বদা উত্তম।ডা. এম শমশের আলী, সিনিয়র কনসালট্যান্ট,ঢাকা মেডিকেল কলেজ ও হাসপাতাল এবং মুন ডায়াগনস্টিক সেন্টার, বাবর রোড, শ্যামলী।"
"সৌদি আরব সফররত প্রধানমন্ত্রী শেখ হাসিনা গতকাল পবিত্র ওমরাহ পালন করেছেন। এ সময় তিনি দেশ, জনগণ ও সমগ্র মুসলিম জাহানের শান্তি, সমৃদ্ধি এবং উন্নতি কামনা করে বিশেষ মোনাজাত করেন। আজ তিনি সৌদি রাজপ্রাসাদে বাদশাহ সালমান বিন আবদুল আজিজ আল সৌদের সঙ্গে বৈঠক করবেন।বার্তা সংস্থা বাসস জানিয়েছে, প্রধানমন্ত্রী গত শুক্রবার রাতে ঢাকা থেকে বিমানের ভিভিআইপি ফ্লাইটে জেদ্দার কিং আবদুল আজিজ বিমানবন্দরে অবতরণের পর কিং ফয়সাল প্যালেসে অনুষ্ঠিত এক ভোজসভায় যোগ দেন। সৌদি আরবের যুবরাজ মোহাম্মদ বিন নায়েফ বিন আবদুল আজিজ বাংলাদেশের প্রধানমন্ত্রীর সম্মানে এ নৈশভোজের আয়োজন করেন। প্রধানমন্ত্রীর ছোট বোন শেখ রেহানা, সৌদি আরবের হজ এবং ওমরাহ বিষয়ক মন্ত্রী ড. মোহাম্মাদ সালেহ বিন তাহের বেনটেন, ইসলামিক ডেভেলপমেন্ট ব্যাংকের (আইডিবি) প্রেসিডেন্ট ড. আহমেদ মোহাম্মাদ আলী আল মাদানী, অর্গানাইজেশন অব ইসলামিক কনফারেন্স (ওআইসি) মহাসচিব ইয়াদ বিন আমিন মাদানী অন্যান্যের মধ্যে ভোজসভায় অংশগ্রহণ করেন। পরে প্রধানমন্ত্রী মধ্যরাতে জেদ্দা থেকে সড়কপথে মক্কা নগরীতে পৌঁছান। ধর্মীয় রীতিনীতি অনুযায়ী শেখ হাসিনা পবিত্র কাবা শরিফ তাওয়াফ করেন এবং সাফা ও মারওয়া পাহাড়ে সাঈ করার মাধ্যমে ওমরাহর আনুষ্ঠানিকতা সম্পন্ন করেন। ভোরে তিনি মসজিদুল হারামে ফজরের নামাজ আদায় করেন। জাতির পিতা বঙ্গবন্ধু শেখ মুজিবুর রহমানের ছোট মেয়ে শেখ রেহানা, পররাষ্ট্রমন্ত্রী এ এইচ মাহমুদ আলী এবং প্রধানমন্ত্রীর অন্যান্য সফরসঙ্গীও এ সময় পবিত্র ওমরাহ পালন করেন। গতকাল বিকালে জেদ্দায় আয়োজিত এক অনুষ্ঠানের মাধ্যমে রিয়াদে অবস্থিত বাংলাদেশের চ্যান্সেরি কমপ্লেক্স এবং বাংলাদেশ ভবন নির্মাণের ভিত্তিপ্রস্তর স্থাপন করেন। সফরসূচি অনুসারে, আজ রবিবার সকালে প্রধানমন্ত্রীর জেদ্দা রয়্যাল কনফারেন্স প্যালেসে সৌদি সরকারের প্রতিরক্ষা বিষয়ক উপমন্ত্রী সালমান বিন সুলতান আল সৌদ এবং সৌদি বাদশাহের রয়্যাল কাউন্সিলের উপদেষ্টা ইয়াসের আল মিয়াসহ কয়েকজন সৌদি মন্ত্রী এবং সরকারের ঊর্ধ্বতন কর্মকর্তা প্রধানমন্ত্রীর সঙ্গে সাক্ষাৎ করবেন। দুপুরে জেদ্দা নগরীর আল আন্দালুসে সৌদি বাদশাহের আল সালাম প্রাসাদে যাবেন প্রধানমন্ত্রী শেখ হাসিনা। সৌদি ক্রাউন প্রিন্স মোহাম্মাদ বিন নায়েফ বিন আবদুল আজিজ সেখানে প্রধানমন্ত্রীকে অভ্যর্থনা জানাবেন। পরে বৈঠক করবেন প্রধানমন্ত্রী সৌদি বাদশাহর সঙ্গে। বৈঠকে দ্বিপক্ষীয় স্বার্থসংশ্লিষ্ট সব বিষয় ছাড়াও আঞ্চলিক এবং আন্তর্জাতিক বিষয়েও আলোচনা অনুষ্ঠিত হবে। সৌদি আরবে বাংলাদেশের শ্রমবাজার সম্প্রসারণ, দ্বিপক্ষীয় ব্যবসা-বাণিজ্য, বিভিন্ন প্রকল্পে সৌদি সহযোগিতা বৃদ্ধি এবং হজ ব্যবস্থাপনার মতো বিষয়গুলো আলোচনায় প্রাধান্য পাবে। আগামীকাল সোমবার সকালে প্রধানমন্ত্রী বিশেষ বিমানে জেদ্দা থেকে মদিনায় পৌঁছে উঠবেন হিলটন হোটেলে। প্রধানমন্ত্রী সেখানে মসজিদে নববীতে আসর এবং মাগরিবের নামাজ আদায় করবেন এবং মহানবী হযরত মুহাম্মদ (সা.)-এর রওজা মোবারক জিয়ারত করবেন। মঙ্গলবার মদিনার প্রিন্স মোহাম্মাদ বিন আবদুল আজিজ বিমানবন্দর থেকে দেশের উদ্দেশে রওনা হবেন প্রধানমন্ত্রী শেখ হাসিনা।"
"শিক্ষানীতি-২০১০ অনুযায়ী অষ্টম শ্রেণি পর্যন্ত প্রাথমিক শিক্ষা ঘোষণা করা হয়েছে। সিদ্ধান্ত অনুযায়ী, এ বছর পঞ্চম শ্রেণিতে শিক্ষা সমাপনী (পিইসি) নেওয়ার পর আগামী বছর থেকে অষ্টম শ্রেণিতে এ পরীক্ষা নেওয়া হবে। শিক্ষা মন্ত্রণালয় এবং প্রাথমিক ও গণশিক্ষা মন্ত্রণালয়ের এমন সিদ্ধান্তে বিপাকে পড়েছে দেশের পঞ্চম শ্রেণিতে পড়ুয়া প্রায় ৩০ লাখ শিশু শিক্ষার্থী। অভিভাবকরা বলছেন, এ বছর সমাপনী পরীক্ষায় অংশ নেওয়ার পর ফের অষ্টম শ্রেণিতে সমাপনী পরীক্ষা দিতে হবে। এক সার্টিফিকেটের জন্য কেন দুই দফায় পরীক্ষা নেওয়া হবে? কোন যুক্তিতে ২০১৪ ও ২০১৫ সালে পিইসি উত্তীর্ণ শিক্ষার্থীদেরও অষ্টম শ্রেণিতে পিইসি পরীক্ষা দিতে হবে?অভিভাবকরা জানান, পঞ্চম শ্রেণির সমাপনীতে ভালো ফল করাকে কেন্দ্র করে রাজধানীসহ সারা দেশেই টিউশনি, কোচিং ও শিক্ষাপ্রতিষ্ঠানগুলোর চাপে রয়েছে শিশু শিক্ষার্থীরা। তাই এ বছর থেকেই পঞ্চম শ্রেণির সমাপনী পরীক্ষা বাতিলের দাবি তুলেছেন তারা। গতকাল অভিভাবকরা ভিকারুননিসা নূন স্কুল অ্যান্ড কলেজের সামনে ও উত্তরায় বিক্ষোভ মিছিল ও মানববন্ধন করেছেন। এ বছর পিইসি পরীক্ষা নেওয়ার সিদ্ধান্ত থেকে সরে না এলে আরও কঠোর কর্মসূচি ঘোষণা করা হবে বলে অভিভাবকরা হুঁশিয়ারি দিয়েছেন। ভিকারুননিসা নূন স্কুলের সামনে গতকালের বিক্ষোভ মিছিল শেষে বক্তব্য দেন অভিভাবক মো. ইউনুছ আলী আকন্দ, মলয় সরকার, দিলারা আক্তার, ফেরদৌস খান প্রমুখ। বক্তারা বলেন, ২০০৯ সালে পিইসি চালু করে সরকার। শিক্ষার মান উন্নয়ন বা পড়াশোনার ব্যাপারে ছাত্র-ছাত্রীদের আগ্রহী করে গড়ে তোলা— কোনো উদ্দেশ্যই সফল করতে পারেনি এ পরীক্ষা। বরং এতে শিক্ষার বাণিজ্যিকীকরণের ধারা আরও জোরদার হয়েছে। নোট-গাইড বইয়ের ওপরও নির্ভরশীলতা বেড়েছে। তারা বলছেন, পিইসি চালু হওয়ার পর থেকে শিশু শিক্ষার্থীরা খেলাধুলা, সাংস্কৃতিক আয়োজনের জন্য প্রয়োজনীয় সময় পাচ্ছে না। ফলে শারীরিক-মানসিক বিকাশ হচ্ছে না। শিশুদের আনন্দময় শৈশবও হারিয়ে যাচ্ছে। পঞ্চম শ্রেণির পিইসি বাতিলের দাবিতে উত্তরার বিএনএস সেন্টারের সামনে মানববন্ধনে বিভিন্ন স্কুলের শিক্ষার্থী ও তাদের অভিভাবক অংশ নেয়। অভিভাবক ঐক্য ফোরামের সভাপতি জিয়াউল কবির দুলু, অভিভাবক মো. সরাফাত হোসেন, তানিয়া সাঈদ, মো. জহিরুল আলম শিমুল প্রমুখ এতে বক্তব্য দেন। এ বছর থেকেই পঞ্চম শ্রেণির সমাপনী পরীক্ষা বাতিলের দাবি জানিয়ে বক্তারা বলেন, সরকার ইতিমধ্যে ঘোষণা করেছে ২০১৭ সাল থেকে অষ্টম শ্রেণিতে প্রাথমিক সমাপনী পরীক্ষা অনুষ্ঠিত হবে। তাহলে এ বছর কেন পঞ্চম শ্রেণিতে এ পরীক্ষা নিতে হবে? এক শিক্ষার্থী কতবার প্রাথমিক সমাপনী পরীক্ষা দেবে। মানববন্ধনে অংশ নেওয়া উত্তরার একটি স্কুলের পঞ্চম শ্রেণির ছাত্র মো. সরফরাজ চৌধুরী শাহেদ বলে, ‘পিইসি দুবার দিতে চাই না। এ বছরই পঞ্চম শ্রেণিতে পিইসি পরীক্ষা বাতিল করা হোক।’ এসব ব্যাপারে জানতে চাইলে প্রাথমিক ও গণশিক্ষা মন্ত্রণালয়ের সচিব মো. হুমায়ুন খালিদ বললেন অন্য কথা। তিনি বলেন, পঞ্চম শ্রেণিতে এই পিইসি পরীক্ষা কোনো সার্টিফিকেট পরীক্ষা নয়। বৃত্তি পেতে ছাত্র-ছাত্রীদের কেন্দ্রীয়ভাবে একটি পরীক্ষায় অংশ নিতে হবে। এর ব্যতিক্রম কিছু নয়। এ পরীক্ষার ফল দিয়ে অন্য কোথাও ভর্তিও হওয়া যাবে না। তাই ফল ভালো করতে অসুস্থ প্রতিযোগিতা না করতে অভিভাবক ও স্কুলগুলোর প্রতি নির্দেশনা দেন সচিব।"
"মধ্যাহ্নভোজন আফগানিস্তানের হেরাতে। নৈশভোজ কাতারে। পরদিনের খাওয়া-দাওয়া সুইজারল্যান্ডে। তারপরের দুই দিন ওয়াশিংটন ডিসি এবং সবশেষে মেক্সিকো সিটি। দীর্ঘদিন  ‘গৃহবন্দী’ থাকার পর আবার পায়ের তলায় শর্ষে প্রধানমন্ত্রী নরেন্দ্র মোদির! ছয় দিনে পাঁচটি দেশের সফরে গতকাল সকালে রওনা দিয়েছেন তিনি। এরকম ঝড়ো সফর সাম্প্রতিক কূটনৈতিক ক্যালেন্ডারে নজিরবিহীন। ‘অতিরিক্ত’ বিদেশ সফরের জন্য ঘরোয়া রাজনীতিতে ব্যঙ্গোক্তির মুখোমুখি হওয়া খোদ মোদিও এর আগে এতটা ঠাসা সফরে যাননি। কূটনৈতিক শিবিরের বক্তব্য, পৃথক পৃথক দীর্ঘমেয়াদি সফর না করে একটি মাত্র উড়ানেই অনেক পাখি শিকারের কৌশল নিয়েছেন মোদি। ঘরোয়া রাজনীতি, বিনিয়োগ টানা এবং সর্বোপরি পরমাণু সরবরাহকারী সংস্থায় (এনএসজি) ভারতের অন্তর্ভুক্তির জন্য দরবার করা মোদির তালিকায় থাকছে এই বিষয়গুলো। তারই ফাঁকে মার্কিন প্রেসিডেন্ট বারাক ওবামার সঙ্গে দ্বিপক্ষীয় বৈঠক এবং মার্কিন কংগ্রেসের যৌথ বৈঠকে ভাষণ দেবেন তিনি। আগামী ৯ জুন ভিয়েনায় বসছে এনএসজি’র অধিবেশন। ভারত এই সংস্থাকে সরকারিভাবে চিঠি লিখে ইতিমধ্যেই অন্তর্ভুক্তির জন্য দাবি জানিয়ে রেখেছে। কিন্তু এ ব্যাপারে বাদ সেধেছে বেইজিং। রাষ্ট্রপতি প্রণব মুখোপাধ্যায় তার সদ্য সমাপ্ত চীন সফরে গিয়ে চীনের এহেন আচরণে ভারতের উষ্মার কথাও জানিয়ে এসেছেন। তবে চীনের সঙ্গে দ্বিপক্ষীয় দৌত্যে বরফ গলার আশা কম। পররাষ্ট্র মন্ত্রণালয়ের বক্তব্য, ওই সংস্থার সদস্য দেশগুলোর অধিকাংশের সমর্থন পকেটে থাকলে, তবেই শেষ পর্যন্ত চীনের দেয়াল টপকানো সম্ভব। প্রধানমন্ত্রী মোদির সফর ব্যাখ্যা করতে গিয়ে পররাষ্ট্র সচিব এস জয়শঙ্কর বলেছেন, ‘শক্তিক্ষেত্রে ভারতের চাহিদা ক্রমশ বাড়ছে। সেই সঙ্গে এই বিবেচনাও ভারত বরাবরই করে আসছে যে সেই শক্তি হতে হবে দূষণমুক্ত। সে ক্ষেত্রে পরমাণু শক্তির প্রয়োজন অপরিসীম। আমাদের ঘরোয়া বাজারে যেমন পরমাণু শক্তির প্রয়োজন, তেমনই ভবিষ্যতে শিল্প বাড়লে আমরা তা অন্য দেশগুলোতে রপ্তানিও করতে পারব।’ এনএসজির সদস্য হতে পারলে পরমাণু শক্তি আমদানির দরজাটা খুলে যাবে ভারতের কাছে। পররাষ্ট্র মন্ত্রণালয় সূত্রের বক্তব্য, আসন্ন সফরে মেক্সিকো অথবা সুইজারল্যান্ডের মতো দেশগুলোকে ভারত তার পরমাণু শক্তি ব্যবহারের খতিয়ান তুলে ধরবে। পরমাণু সম্প্রসারণবিরোধী চুক্তিতে সই না করার কারণে বিভিন্ন ক্ষেত্রে যে বিরোধিতা তৈরি হচ্ছে, নিজেদের রেকর্ড দেখিয়ে তাকে নির্মূল করার চেষ্টা করবেন প্রধানমন্ত্রী। তারই মহড়া হিসেবে পররাষ্ট্র সচিব বলেছেন, ‘এনএসজি হলো কিছু রাষ্ট্রের নিজেদের মধ্যে অভ্যন্তরীণ ব্যবস্থা। তা সদা পরিবর্তনশীল। কিন্তু এনপিটি হলো একটি চুক্তি। দুটির মধ্যে গুলিয়ে ফেললে তো চলবে না।আপেল আর কমলা এক নয়।’ আসন্ন সফরে এই আপেল এবং কমলার পার্থক্যই তুলে ধরবেন মোদি। পাশাপাশি ঘরোয়া রাজনৈতিক একটি দিকও মোদির সফরে প্রাধান্য পেতে চলেছে বলে জানা গেছে। প্রধানমন্ত্রী হওয়ার আগে থেকেই কালো টাকা দেশে ফিরিয়ে আনা নিয়ে সরব হয়েছিলেন নরেন্দ্র মোদি। লোকসভা ভোটের সময় বিজেপি’র রাজনৈতিক ইস্তেহারেও এই প্রতিশ্রুতি দেওয়া হয়েছিল। কিন্তু গত দুই বছরে এই বাবদে কার্যত অশ্বডিম্ব প্রসব করেছে মোদি সরকার। পরবর্তী সময়ে বিষয়টি নিয়ে সংসদের বাইরে এবং ভিতরে সরকারকে আক্রমণ করেছে কংগ্রেসসহ বিরোধী দলগুলো। অস্বস্তি বেড়েছে মোদি সরকার তথা প্রধান শাসক দল বিজেপির। সুইজারল্যান্ডে মোদির একদিনের সফরে এই নিয়ে যে বিরাট অগ্রগতি হবে বিষয়টি এমন নয়। কিন্তু সে দেশের সরকারের সঙ্গে কালো টাকা পুনরুদ্ধার নিয়ে যে আলোচনা হবে, তাকে দেশে রাজনৈতিকভাবে কাজে লাগানোর সুযোগ পাবেন বিজেপির শীর্ষ নেতৃত্ব।"
"সড়ক পরিবহন ও সেতুমন্ত্রী ওবায়দুল কাদের বলেছেন, ঈদ উপলক্ষে দেশের বিভিন্ন রুটে বিআরটিসির ৪৫০টি ঈদসেবা বাস চালু করা হবে। একই সঙ্গে নিয়মিত রুটগুলোতে বিআরটিসির ৫৫০টি বাস চলাচল করবে। গতকাল দুপুরে বিআরটিসির জোয়ারসাহারা বাস ডিপোতে শ্রমিক-কর্মচারীদের সঙ্গে মতবিনিময় সভায় তিনি এ ঘোষণা দেন।সেতুমন্ত্রী ওবায়দুল কাদের বলেন, ‘বিআরটিসির গাড়ি পরিষ্কার দেখতে চাই। দাদার আমলের পর্দা সরিয়ে নতুন পর্দা লাগান। এ রকম শুভঙ্করের ফাঁকি দিলে চলবে না। বিআরটিসির বাস লিজ নিয়ে কোথা থেকে কোথায় চলে আমি এর খোঁজ রাখছি। গাড়িতে উঠে একজন যাত্রীও পেলাম না যে বাসের পক্ষে বলছেন। গাড়িগুলো এত নোংরা, এসি নষ্ট, পর্দা পুরনো, ফ্যান ঠিক নেই। এখানে বোঝা যায় কমিটমেন্টের অভাব। এ জন্য প্রতিষ্ঠানকে সৎ করতে হবে।’ এদিকে শ্রমিক লীগের মিছিলের কারণে বিরক্ত বক্তৃতার শুরুতেই ওবায়দুল কাদের বলেন, ‘এটা কি আমার দলীয় সভা, না বিআরটিসির?’ হুঁশিয়ারি দিয়ে তিনি বলেন, ‘আমি আওয়ামী লীগ করি। কিন্তু আপনারা আমার চেয়ে বড় আওয়ামী লীগার হতে যাবেন না। দলের প্রেসিডিয়াম সদস্য হতে পারি। কিন্তু এখানে এসেছি মন্ত্রী হয়ে। প্রেসিডিয়াম সদস্য হয়ে নয়।’ ক্ষুব্ধ মন্ত্রী সবার উদ্দেশে বলেন, সরকারের আড়াই বছর পার হয়ে গেছে। এখন জনগণ স্লোগান আর প্রতিশ্রুতি নয়, কাজ দেখতে চায়। এখন ডেলিভারির সময়। তিনি বলেন, ভাষণ দিয়ে আর স্লোগানে প্রকম্পিত করে সমস্যার সমাধান হয় না। দল আর সরকার আলাদা রাখতে হবে। মঞ্চে তার পাশেই বসা মন্ত্রণালয়ের সচিব ও বিআরটিসির চেয়ারম্যানকে দেখিয়ে মন্ত্রী বলেন, ‘আমি ছাড়া মঞ্চে বসা এই দুজন কোনো দল করেন না। তাহলে স্লোগান দিয়ে বাতাস গরম করছেন কেন? বিআরটিসির যারা শ্রমিক লীগ করেন, তারা দলীয় মিটিং ডাকলেই পারেন। সেখানে মনের মাধুরী মিশিয়ে স্লোগান-বক্তৃতা দেন, কোনো অসুবিধা নেই। আমাকে বললে আমিও যাব প্রেসিডিয়াম সদস্য হিসেবে।’ কথায় কথা এসে গেছে জানিয়ে নিজ দলের এমপি ও নেতা-কর্মীদের ইঙ্গিত দিয়ে আওয়ামী লীগের এ প্রেসিডিয়াম সদস্য বলেন, সরকারের শেষ দিকে দলের কিছু নেতা বেপরোয়া হয়ে পড়েছেন। এটা ভালো লক্ষণ নয়। তাদের তালিকা হচ্ছে। নির্বাচনটা শেষ হোক। তাদের খারাপ পরিণতির জন্য অপেক্ষা করতে হবে। অনেক এমপিও পরবর্তী নির্বাচনে আওয়ামী লীগের মনোনয়ন পাবেন না। তিনি বলেন, চেয়ারম্যান দিয়ে এমপি হওয়া যাবে না। দুই বছর পরে চেয়ারম্যানের জনপ্রিয়তা কোথায় যাবে, সেটা তো এখনই বলা যায় না। সভায় সড়ক ও সেতু সচিব এম এ এন ছিদ্দিক বলেন, বিআরটিসির কেনাকাটায় অস্বচ্ছতা দূর করতে হবে। গাড়ি পরিষ্কার রাখার জন্য ওয়াশিং প্ল্যান্ট স্থাপন করতে হবে। আর নতুন ৫০০ ট্রাক ও ৬০০ বাস কেনা প্রক্রিয়াধীন রয়েছে। বিআরটিসির চেয়ারম্যান মিজানুর রহমান বলেন, ১১০০ নতুন গাড়ি নামানোর পরিকল্পনা নিয়েছেন মন্ত্রী। নতুন গাড়ির পাশাপাশি পুরনো গাড়ির যত্ন নিতে হবে। ইতিমধ্যে বিআরটিসি বাসের লাইট-ফ্যান শতভাগ লাগানো হয়েছে। গ্লাস শতভাগ লাগানো না হলেও প্রক্রিয়াধীন আছে বলে জানান মিজানুর রহমান। সভায় সংস্থাটির বিভিন্ন পর্যায়ের প্রায় ১ হাজার কর্মকর্তা-কর্মচারী উপস্থিত ছিলেন।"
"হযরত শাহজালাল (রহ.) আন্তর্জাতিক বিমানবন্দরে কামাল হোসেন নামে এক যাত্রীর পায়ুপথে ৪০ লাখ টাকার সোনা পাওয়া গেছে। গতকাল সকালে ঢাকা কাস্টমস হাউস কর্মীরা তাকে আটক করেন।কাস্টমসের সহকারী কমিশনার রেজাউল করিম হিল্লোল জানান, ভোরে মালয়েশিয়া থেকে বাংলাদেশ বিমানের একটি ফ্লাইটে (বিজি-০৮৭) ঢাকায় আসেন কামাল। বিমানবন্দরে নামার পর সন্দেহভাজন হিসেবে তাকে আটক করা হয়। জিজ্ঞাসাবাদের এক পর্যায়ে তিনি তার পায়ুপথে সোনার বার আছে বলে স্বীকার করেন। পরে তিনি পায়ুপথ থেকে ৮০০ গ্রাম ওজনের ৮টি সোনার বার বের করে দেন।"
"ফ্রান্সের রাজধানী প্যারিসে তুচ্ছ ঘটনাকে কেন্দ্র করে এক বাংলাদেশির ছুরিকাঘাতে আরেক বাংলাদেশি যুবকের মৃত্যু হয়েছে। এ ঘটনায় আহত হয়েছেন আরও ২ বাংলাদেশি। বৃহস্পতিবার রাতে প্যারিসের বাংলাদেশি অধ্যুষিত অভারভিলা ক্যাথসিমা এলাকায় এ ঘটনা ঘটে। বাংলাদেশ দূতাবাসের হেড অব কাউন্সিলর হযরত আলী খান জানান, নিহত যুবকের নাম প্রিন্স (৩৮)। তার বাড়ি মাদারীপুরে। আহত দুজনের মধ্যে সাইফুল ইসলামের পরিচয় পাওয়া গেছে। তার বাড়ি বরিশালে। অন্য একটি সূত্রে জানা গেছে, রাস্তায় বিয়ার বিক্রিকে কেন্দ্র করে ঝগড়া থেকে এই ছুরিকাঘাতের ঘটনা ঘটে। আহতদেরকে ক্যাথসিমার ইউরোপীয়ান হাসপাতালে পুলিশ প্রহরায় চিকিৎসা দেওয়া হচ্ছে। বাংলাদেশি নিহতের ঘটনায় ফ্রান্সের প্রবাসী বাংলাদেশিরা উদ্বেগ প্রকাশ করেছেন।"
"টাঙ্গাইলের দেলদুয়ারে তৃতীয় শ্রেণির এক ছাত্রীকে গণধর্ষণের ঘটনায় ডুবাইল ইউনিয়ন পরিষদের চেয়ারম্যান ইলিয়াস মিয়াসহ ৪ জনকে গ্রেফতার করেছে র‍্যাব ১২। গতকাল সকালে অভিযান চালিয়ে তাদের গ্রেফতার করা হয়।গ্রেফতারকৃতদের মধ্যে আরও রয়েছে ৩ ধর্ষক নাটিয়াপাড়া গ্রামের শাহ আলমের ছেলে সোহানুর রহমান (১৮), কোপাখী গ্রামের রফিকুল ইসলামের ছেলে শাকিল (১৯) ও আবদুর রহিম। অতিরিক্ত পুলিশ সুপার মোহাম্মদ মহিউদ্দিন ফারুকী জানান, ধর্ষিতার মা বাদী হয়ে দেলদুয়ার থানায় মামলা দায়ের করায় অভিযুক্তদের গ্রেফতার করা হয়েছে।প্রসঙ্গত, ২৯ মে সন্ধ্যায় দেলদুয়ার উপজেলার কোপাখী সরকারি প্রাথমিক বিদ্যালয়ের তৃতীয় শ্রেণির এক ছাত্রীকে মুখ বেঁধে মোটরসাইকেলে তুলে নিয়ে তিনজন মিলে রাতভর ধর্ষণ করে। পরে ইউপি চেয়ারম্যান ইলিয়াস মিয়ার সভাপতিত্বে সালিশ বৈঠক করে ধর্ষকদের ৩ লাখ টাকা জরিমানার মধ্যদিয়ে ঘটনা চাপা দেওয়ার চেষ্টা করা হয়।"
"বাংলাদেশ ফেডারেল সাংবাদিক ইউনিয়ন (বিএফইউজে) ও ঢাকা সাংবাদিক ইউনিয়নের (ডিইউজে) একাংশ আগামী ৩০ জুনের মধ্যে নবম ওয়েজবোর্ড ঘোষণার দাবি জানিয়েছে। সাত দফা দাবিতে গতকাল দুপুরে জাতীয় প্রেসক্লাব চত্বরে আয়োজিত সমাবেশ থেকে এ দাবি করা হয়। সমাবেশে বিএফইউজের (একাংশ) ভারপ্রাপ্ত সভাপতি শামসুদ্দিন হারুনের সভাপতিত্বে সংগঠনের মহাসচিব এম আবদুল্লাহ, সাবেক মহাসচিব এম এ আজিজ, ডিইউজের (একাংশ) সাধারণ সম্পাদক জাহাঙ্গীর আলম প্রধান, বিএফইউজের সহকারী মহাসচিব মোদাব্বের হোসেন, সাবেক সহ-সভাপতি নুরুল আমিন রোকন, বিএফইউজের সাংগঠনিক সম্পাদক মো. শহিদুল ইসলাম প্রমুখ বক্তব্য রাখেন।"
"খুলনায় চাঁদের হাট উৎসব অনুষ্ঠিত হচ্ছে আজ। বেলা ১১টায় বিভাগীয় জাদুঘর মিলনায়তনে উৎসব উদ্বোধন করবেন স্বাধীন বাংলা ফুটবল দলের অধিনায়ক মো. জাকারিয়া পিন্টু। প্রধান অতিথি থাকবেন কথাশিল্পী আলী ইমাম। নাসিম সাদিক বনীর সভাপতিত্বে বিশেষ অতিথি থাকবেন ওয়াদুদুর রহমান পান্না, আলী আকবর টিপু, রেহানা বেগম ও মো. আমিরুল ইসলাম। আলোচনায় অংশ নেবেন মকবুল হোসেন মিন্টু, মালেকা বেগম, তৈয়েবা খাতুন চেমী ও মাহফুজুর রহমান মফিজ। অনুষ্ঠানে চাঁদের হাট জাকারিয়া পিন্টু পদক, চাঁদের হাট কবি নাসির উদ্দিন পদক ও চাঁদের হাট বন্ধু পদক ’১৬ প্রদান করা হবে। পদকগুলোর জন্য মনোনীতরা হলেন— শেখ মোহাম্মদ আসলাম, মোহাম্মদ কায়সার হামিদ, কামাল মাহমুদ, শেখ সালাউদ্দীন জুয়েল ও কবির রুবেল। সন্ধ্যায় একক সংগীত পরিবেশন করবেন অর্ক খান।"
"ঢাকা বিশ্ববিদ্যালয়ের শামসুন্নাহার হলের সাবেক ভিপি, সরকারের উপ-সচিব আইরিন পারভীন বাঁধনের চেহলাম অনুষ্ঠিত হয়েছে। গতকাল বাদ জোহর মরহুমার বনানীর বাসভবনে দোয়া ও মিলাদ মাহফিলে অংশ নেন প্রধানমন্ত্রীর উপদেষ্টা এইচ টি ইমাম, সড়ক পরিবহন ও সেতুমন্ত্রী ওবায়দুল কাদের, পরিবেশ ও বনমন্ত্রী আনোয়ার হোসেন মঞ্জু, আওয়ামী লীগের মাহবুব-উল আলম হানিফ, জাহাঙ্গীর কবির নানক, আ ফ ম বাহাউদ্দিন নাছিম, খালিদ মাহমুদ চৌধুরী, আফজাল হোসেন, আবদুর রহমান, আ খ ম জাহাঙ্গীর, এস এম কামাল হোসেন, সুজিত রায় নন্দী, মাহমুদ হাসান রিপন, মাহফুজুল হায়দার চৌধুরী রোটন, ছাত্রলীগের সাইফুর রহমান সোহাগ, এস এম জাকির হোসাইন প্রমুখ।"
"তথ্যমন্ত্রী ও জাসদ সভাপতি হাসানুল হক ইনু বলেছেন, ইউনিয়ন পরিষদ নির্বাচনে কিছু প্রার্থীর যে কোনো মূল্যে জেতার মনোবাঞ্ছার ফলে সহিংস ঘটনা ঘটছে। প্রতিদ্বন্দ্বী প্রার্থীরা একে অপরকে হত্যা করে নির্বাচনে বিজয়ী হতে চাইছেন। এটা নির্বাচনী রাজনীতির জন্য খুবই দুঃখজনক। এটা কোনোভাবেই কাম্য নয়। এই প্রবণতা গণতন্ত্রের জন্য মঙ্গলজনক নয়। তিনি গতকাল  দুপুরে কুষ্টিয়া পৌরসভা চত্বরে কৃতী শিক্ষার্থীদের সংবর্ধনা অনুষ্ঠানে যোগদানের পূর্বে সাংবাদিকদের প্রশ্নের জবাবে এসব কথা বলেন। তিনি বলেন, দলীয় প্রতীকে ইউনিয়ন পরিষদ নির্বাচন হওয়ায় সহিংস ঘটনা ঘটছে বলে যারা দাবি করছেন, তারা ঠিক কথা বলছেন না। দলীয় প্রতীকের সঙ্গে সহিংস ঘটনার কোনো যোগসূত্র নেই। এ সময় জেলা জাসদ সভাপতি গোলাম মহসিন, সাধারণ সম্পাদক আবদুল আলীম স্বপনসহ দলীয় নেতা-কর্মীরা উপস্থিত ছিলেন।"
"ঢাকা মহানগর গোয়েন্দা পুলিশ (ডিবি) রাজধানীতে পৃথক অভিযান চালিয়ে চার ডাকাতকে গ্রেফতার করেছে। তাদের কাছ থেকে একটি বিদেশি পিস্তল, এক রাউন্ড গুলি, পুলিশের পোশাক, হ্যান্ডকাফ, লাঠি, তিনটি ছোরা ও একটি মাইক্রোবাস উদ্ধার করা হয়েছে। ডিবির সিনিয়র এসি (পূর্ব) জুয়েল রানা জানান, গত শুক্রবার রাতে মতিঝিল, পল্টন, শাহজাহানপুরে বিশেষ অভিযান চালিয়ে এ চারজনকে গ্রেফতার করা হয়। তারা আন্তজেলা ডাকাত দলের সদস্য। ডাকাতরা ঢাকা-চিটাগাং এবং ঢাকা-মাওয়া রোডে ডাকাতি করতেন। তাদের বিরুদ্ধে মতিঝিল থানায় মামলা করা হয়েছে। গ্রেফতারকৃতরা হলেন হীরা, কাঞ্চন, আলী হোসেন ও রফিকুল ইসলাম। ডিবি বলছে, জিজ্ঞাসাবাদে তারা ডাকাতির কথা স্বীকার করেছেন।"
"সঠিকভাবে নামাজ আদায় করতে চাই সম্পূর্ণ শারীরিক সুস্থতা। এক পরিসংখ্যানে দেখা গেছে, বর্তমানে বাংলাদেশে প্রায়  চার কোটি মানুষ প্রবীণ বা ষাটোর্ধ্ব বা ততোর্ধ্ব বয়স্ক এই বৃহৎ জনগোষ্ঠীর বেশিরভাগ মানুষই বয়সজনিত বা হাড়ের ক্ষয়জনিত বিভিন্ন অসুখে ভুগছেন। যার মধ্যে কোমরে ব্যথা, ঘাড় ব্যথা, হাঁটু ব্যথা অন্যতম। যার ফলে তারা সঠিকভাবে ইবাদত-বন্দেগী করতে পারছেন না। এই ধরনের বয়স্কজনিত রোগ যেমন- স্পন্ডাইলোসিস, অস্টিওআর্থাইটিস ইত্যাদির ক্ষেত্রে রোগীদের শারীরিক ক্ষমতা বা কাজকর্মে ব্যাঘাত সৃষ্টি করে যেমন- সামনের দিকে ঝুঁকে নামাজের রুকু কিংবা সিজদায় যেতে পারেন না, হাঁটু ভেঙে নিচে বসতে পারেন না। নামাজের মতো বসতে পারেন না, সিঁড়ি দিয়ে উঠানামা করতে কষ্ট, টয়লেট ব্যবহারে অসুবিধা হয়। এসব ক্ষেত্রে অনেককে দেখা যায় এটাকে মেনে নিয়ে চলতে থাকে এবং এর থেকে আস্তে আস্তে আরও কর্মক্ষমতা হারিয়ে ফেলে এবং পঙ্গুত্বের দিকে এগিয়ে যায়।এই বয়সজনিত রোগগুলো থেকে স্বাভাবিক জীবনযাপনে চাই ওষুধের পাশাপাশি ফিজিওথেরাপি চিকিৎসা ও থেরাপিউটিক ব্যায়াম। যারা এই ধরনের  অসুবিধায় ভুগছেন তারা  ফিজিওথেরাপি চিকিৎসা নিলে রোজায় থাকতে পারবেন ব্যথামুক্ত এবং সঠিকভাবে পালন করা যাবে ইবাদত।ডা. এম. ইয়াছিন আলীচেয়ারম্যান ও চিফ কনসালটেন্টঢাকা সিটি ফিজিওথেরাপি হাসপাতাল, ধানমন্ডি, ঢাকা।"
"বসুন্ধরা সিটি শপিং মলের নিয়মিত সেলস প্রমোশন কার্যক্রম ‘এক ঘষাতেই দারুণ ঈদ’ উদ্বোধন করা হয়েছে। কারওয়ান বাজারে বসুন্ধরা সিটিতে গতকাল সন্ধ্যায় এর উদ্বোধন করেন বসুন্ধরা গ্রুপের চেয়ারম্যানের ঊর্ধ্বতন উপদেষ্টা (কারিগরি) ও বসুন্ধরা সিটির ইনচার্জ টি আই এম লতিফুল হোসেন। বর্ণাঢ্য কিক অফ, মনোমুগ্ধকর আলোকসজ্জা ও সাংস্কৃতিক অনুষ্ঠানের মাধ্যমে প্রমোশন প্রোগ্রামের উদ্বোধন করা হয়। ব্যবসার প্রচার, প্রসার ও বিক্রয় বৃদ্ধিকল্পে বসুন্ধরা সিটি কর্তৃপক্ষ বিভিন্ন পদক্ষেপের পাশাপাশি ঈদ সেলস কার্যক্রম অব্যাহত রেখেছে। এর ধারাবাহিকতায় বসুন্ধরা সিটির ২১তম আয়োজন ঈদ শপিং স্ক্রাচ কার্ড উৎসব-২০১৬ ‘এক ঘষাতেই দারুণ ঈদ’ বিপুল সমারোহে অনুষ্ঠানের সিদ্ধান্ত নিয়েছে। যাতে গাড়িসহ মোট ১৬৭টি মেগা পুরস্কার ও দৈনিক ৪০০টিরও বেশি পুরস্কার রয়েছে। সর্বমোট রয়েছে প্রায় কোটি টাকা মূল্যের ১৩ হাজার ২০০টি পুরস্কার। অনুষ্ঠানে উপস্থিত ছিলেন বসুন্ধরা সিটির ঊর্ধ্বতন নির্বাহী পরিচালক শেখ আবদুল আলীম, ব্র্যান্ডিং প্রধান এম এম জসিমউদ্দিন, ঊর্ধ্বতন মহাব্যবস্থাপক (প্রশাসন ও মানবসম্পদ) মেজর মোস্তফা রাহেল ইমাম (অব.)।"
"কলেজ পর্যায়ের শিক্ষার্থীদের অংশগ্রহণে আয়োজিত তিন দিনব্যাপী জাতীয় বিতর্ক প্রতিযোগিতা-২০১৬ গতকাল শেষ হয়েছে। এতে চ্যাম্পিয়ন হয়েছে ঢাকা কলেজ। রানার আপ হয়েছে ঢাকা কমার্স কলেজ। মিরপুরে ঢাকা কমার্স কলেজের প্রফেসর কাজী ফারুকী অডিটরিয়ামে এই প্রতিযোগিতা অনুষ্ঠিত হয়। সংসদীয় পদ্ধতির ওই জাতীয় বিতর্কের চূড়ান্ত প্রতিযোগিতার বিষয় ছিল- ‘এই সংসদ শিক্ষার উন্নয়নে প্রাথমিক ও মাধ্যমিক খাতে বাজেট বৃদ্ধি করবে’। গতকাল বিতর্ক প্রতিযোগিতার পুরস্কার বিতরণী অনুষ্ঠানে প্রধান অতিথি ছিলেন নটরডেম ইউনিভার্সিটির ভাইস চ্যান্সেলর ফাদার বেঞ্জামিন কস্তা। বিশেষ অতিথি হিসেবে বক্তব্য রাখেন ডিবেট ফর ডেমোক্রেসির চেয়ারম্যান হাসান আহমেদ চৌধুরী কিরণ। অনুষ্ঠানে সভাপতিত্ব করেন ঢাকা কমার্স কলেজ গভর্নিং বডির চেয়ারম্যান প্রফেসর ড. শফিক আহমেদ সিদ্দিক। এ সময় অধ্যক্ষ অধ্যাপক মো. আবু সাইদ, অধ্যাপক সাইদুর রহমান প্রমুখ উপস্থিত ছিলেন।"
"মানুষকে সেবা দিতে হলে তাদের অভিযোগও শুনতে হবে। আর গ্রাহকদের সেবা দেওয়ার আগে তার জন্য ক্ষেত্র তৈরি করতে হবে বলে জানান বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ। তিনি বলেন, ঢাকা ইলেকট্রিক সাপ্লাই কোম্পানি লিমিটেড—ডেসকোর কোনো কাস্টমার কেয়ার কেন্দ্র আছে বলে জানা নেই। গ্রাহকদের সেবা দেওয়ার আগে ডেসকোর কর্মকর্তাদের নিজেদের পরিবেশ ঠিক করারও পরামর্শ দেন প্রতিমন্ত্রী। তিনি তাদের সতর্ক করে বলেন, আমি আপনাদের আড়াই বছর সময় দিয়েছি। কিন্তু আর না। গতকাল রাজধানীর এক হোটেলে ডেসকোর সঙ্গে হায়োসাঙ কোম্পানির মধ্যে এক চুক্তি স্বাক্ষর অনুষ্ঠানে প্রধান অতিথির বক্তব্যে তিনি এসব বলেন। সংবাদ সম্মেলনে জানানো হয়, এ প্রকল্পটি বাস্তবায়ন হলে ৬৪০ মেগাওয়াট বিদ্যুৎ ১৩২ কেভি লেভেলে এবং ৩০০ মেগাওয়াট বিদ্যুৎ ৩৩ কেভি লেভেলে গ্রহণের সক্ষমতা বৃদ্ধি হবে।"
প্রতিষ্ঠার ১৭তম বার্ষিকী পালন করেছে স্ট্যান্ডার্ড ব্যাংক। তৃতীয় প্রজন্মের ব্যাংক হিসেবে বেসরকারি খাতের এই প্রতিষ্ঠানটি এ পর্যন্ত ১১ হাজার কোটি টাকা আমানত সংগ্রহ করেছে। ঋণ দিয়েছে ১০ হাজার কোটি টাকা। ১৮তম বর্ষে পদার্পণ করে ব্যাংকটি প্রান্তিক মানুষের দোরগোড়ায় নিয়ে যেতে এজেন্ট ব্যাংকিং চালু করেছে। গতকাল রাজধানীর কুড়িলে একটি হোটেলে ব্যাংকের চেয়ারম্যান এফবিসিসিআইয়ের সাবেক সভাপতি কাজী আকরাম উদ্দিন আহমেদ এজেন্ট ব্যাংকিংয়ের উদ্বোধন করেন।
"ঐতিহাসিক ছয় দফা দাবির ৫০ বছর পূর্তি উপলক্ষে গতকাল ঢাকা বিশ্ববিদ্যালয়ে আয়োজিত আলোচনাসভায় বক্তারা বলেছেন, ১৯৬৬ সালের ছয় দফাই বাংলার স্বাধীনতা এনে দিয়েছে। এটি ছিল বাঙালি জাতির মুক্তির সনদ। ঢাবির আর সি মজুমদার মিলনায়তনে ‘ছয় দফার ৫০ বছর পূর্তি’ শীর্ষক আয়োজিত এ আলোচনাসভায় সভাপতিত্ব করেন অধ্যাপক মাহফুজা খানম। বক্তব্য রাখেন আওয়ামী লীগের প্রেসিডিয়াম সদস্য ও কৃষিমন্ত্রী মতিয়া চৌধুরী, বাংলাদেশের কমিউনিস্ট পার্টির সভাপতি মুজাহিদুল ইসলাম সেলিম, বাংলাদেশ আওয়ামী লীগের প্রেসিডিয়াম সদস্য নুহ উল আলম লেনিন প্রমুখ। মূল প্রবন্ধ উপস্থাপন করেন ঢাকা বিশ্ববিদ্যালয়ের ইতিহাস বিভাগের অধ্যাপক সৈয়দ আনোয়ার হোসেন।মতিয়া চৌধুরী তার বক্তব্যে বলেন, ১৯৬৫ সালের পাক-ভারত যুদ্ধের প্রেক্ষাপটে এই ছয় দফা এসেছে। ১৯৭০ সালের নির্বাচন ছিল ছয় দফার মেন্ডেট। বাঙালির মুক্তির সোপান ছিল এই ছয় দফা। মুজাহিদুল ইসলাম সেলিম বলেন, ছয় দফা একটি ন্যায্য দাবি ছিল। ১৯৬৬ সালের ছয় দফা মূলত আলোচিত হয়েছিল ১৯৪০ সালের লাহোর প্রস্তাবের মাধ্যমে। মুক্তিযুদ্ধের অপরিহার্য ও গুরুত্বপূর্ণ স্তম্ভ ছিল এই ছয় দফা।"
"২০১৬-১৭ অর্থবছরের ঘোষিত বাজেট উন্নয়ন অভিলাষী। উন্নয়নের লক্ষ্যমাত্রা অর্জন করতে চলমান ঘুষ-দুর্নীতি ও আর্থিক খাতের লুটপাট কঠোর হাতে দমন করতে হবে। এ লক্ষ্যে সমাজের সর্বক্ষেত্রে সুশাসন কায়েম করা প্রয়োজন। গতকাল জাতীয় প্রেসক্লাবের সামনে ওয়ার্কার্স পার্টি মহানগর আয়োজিত সমাবেশে নেতারা এমন অভিমত ব্যক্ত করেন। আবুল হোসাইনের সভাপতিত্বে সমাবেশে কেন্দ্রীয় সাধারণ সম্পাদক ফজলে হোসেন বাদশা, পলিটব্যুরো সদস্য নুর আহমদ বকুল প্রমুখ বক্তব্য রাখেন।"
"ভারতীয় হাইকমিশনার হর্ষবর্ধন শ্রিংলা বলেছেন, ঈদের ছুটিতে বাংলাদেশের মানুষের ভারতে যাবার ব্যবস্থা সহজ করা হয়েছে। এ দেশের মানুষের সুবিধার জন্যই ভিসা ক্যাম্প চালু করা হলো। গতকাল বারিধারায় হাইকমিশনের নতুন চ্যান্সারি ক্যাম্প উদ্বোধনী অনুষ্ঠানে তিনি এ কথা বলেন। এই ঈদ ভিসা ক্যাম্পের উদ্বোধন করেন স্বরাষ্ট্রমন্ত্রী আসাদুজ্জামান খান। এ সময় পররাষ্ট্র প্রতিমন্ত্রী শাহরিয়ার আলম উপস্থিত ছিলেন। অনুষ্ঠানে হর্ষবর্ধন শ্রিংলা আরও বলেন, ভিসা ক্যাম্প বাংলাদেশের মানুষের সুবিধার জন্য একটি পদক্ষেপ। এটিই বাংলাদেশে এ ধরনের প্রথম ঈদ ভিসা ক্যাম্প। ভারতীয় হাই কমিশন সূত্র জানায়, ঈদ ভিসা ক্যাম্প চলাকালীন ট্যুরিস্ট ভিসা আবেদনকারীরা বিনা অ্যাপয়েন্টমেন্টে সরাসরি তাদের আবেদনপত্র জমা দিতে পারবেন। স্টেট ব্যাংক অব ইন্ডিয়া পরিচালিত ভারতীয় ভিসা আবেদন কেন্দ্র আবেদনপত্র জমা নেওয়ার জন্য বিশেষ কাউন্টারের ব্যবস্থা করেছে। ভিসা আবেদনকারিদের জন্য এ ক্যাম্প ১৬ জুন পর্যন্ত সকাল ৮টা থেকে বেলা ২টা পর্যন্ত খোলা থাকবে।"
"২০০০ সালে টেস্ট স্ট্যাটাস ম্যাচে বাংলাদেশের প্রতিপক্ষ ছিল ভারত। এরপর বহুবার ভারতকে আতিথেয়তা দিয়েছে বাংলাদেশ। কিন্তু গত ১৬ বছরে একবারও প্রতিবেশীর মাঠে টেস্ট খেলার সুযোগ পায়নি। এবার সুযোগ সৃষ্টি হয়েছিল। ভারতীয় ক্রিকেট বোর্ডই (বিসিসিআই) আগ্রহ দেখিয়ে আমন্ত্রণ জানিয়েছিল বিসিবিকে। কিন্তু সেই আমন্ত্রণ বোধহয় এখন রাখতে পারছে না বিসিসিআই। অবশ্য সিরিজ না খেলার অনাগ্রহের কথাও জানায়নি। কিছু না জানানোয় এখন অনিশ্চয়তার দোলাচালে দুলতে শুরু করেছে বাংলাদেশের ভারত সফর। তাই বলে বিসিবি এখনই আশা ছাড়ছে না। অপেক্ষায় আছে ভারতীয় ক্রিকেট বোর্ডের ইতিবাচক ফোনের অপেক্ষায়। ২০১৪ সালের জুনে বাংলাদেশ সফরে দুই টেস্ট ম্যাচের সিরিজ খেলার কথা ছিল ভারতের। তিন ম্যাচের ওয়ানডে সিরিজ খেললেও খেলেনি কোনো টেস্ট। না খেললেও ভবিষ্যতে খেলার কথা বলেছিল। বাকি থাকার দুই টেস্টের একটি ২০১৫ সালের জুনে খেলে যায় ভারত। অবশিষ্টটি আগস্টে ভারতের মাটিতে খেলার কথা বলেছিল বিসিসিআই। ভারতীয় ক্রিকেট বোর্ড শুধু একটি টেস্ট নয়, নিউজিল্যান্ডকে নিয়ে একটি তিন জাতির টুর্নামেন্ট আয়োজনের কথাও বলেছিল। কিন্তু এখন এসবের বিছুই হচ্ছে না। আগামী ডিসেম্বর পর্যন্ত ভারত এফটিপি অনুসরণ করে তাদের শিডিউল চূড়ান্ত করেছে। শিডিউলে জুনে জিম্বাবয়ে সফরে ১ টেস্ট, ৩ ওয়ানডে, জুলাইয়ে ওয়েস্ট ইন্ডিজ সফরে ৪ টেস্টের সফরসূচি ঘোষণা করেছে বিসিসিআই। অক্টোবরে ৩ টেস্ট ও ৫ ওয়ানডে খেলতে ভারত আসছে নিউজিল্যান্ড এবং নভেম্বরে ইংল্যান্ডের বিরুদ্ধে ৫ টেস্ট ম্যাচ সিরিজ খেলবে ভারত। সব চূড়ান্ত। অথচ আগস্টে বাংলাদেশের বিপক্ষে একটি টেস্ট খেলার যে পরিকল্পনা নিয়েছিল সে বিষয়টি ঝুলিয়ে রেখেছে ভারত। এতেই অনিশ্চিত হয়ে পড়েছে সিরিজের ভবিষ্যৎ। বিসিবির সিইও নিজামুদ্দিন চৌধুরী সুজন সিরিজ বাতিলের বিষয়ে সরাসরি কিছু বলেননি, ‘আমাদেরকে জানানোর কথা বিসিসিআইয়ের। কিন্তু এখনো জানায়নি। আগামী সপ্তাহে আশা করছি জেনে যাব।’ আগামী সপ্তাহে ইতিবাচক কোনো উত্তর জানতে পারবেন না কিনা, প্রশ্নোত্তরে বলেন, ‘বড় দিন পর্যন্ত ভারত ৮টি টেস্ট খেলবে। তাই সমস্যা হচ্ছে। আমরা চেয়েছিলাম আগস্টে ইডেনে টেস্ট খেলতে। ইডেনে হলে আমাদের দেশ থেকে অনেকে খেলা দেখতে যেতে পারবেন। কিন্তু সে সময় বৃষ্টি থাকবে বলেই চূড়ান্ত সিদ্ধান্ত নেওয়া যাচ্ছে না।’ আগস্টের শেষ সপ্তাহ এবং সেপ্টেম্বরের প্রথম সপ্তাহ খালি আছে ভারতীয় ক্রিকেটের স্লট। এছাড়া ডিসেম্বর ও জানুয়ারিতেও স্লট খালি আছে। এ দুটি সময়ের যে কোনো একটিকে বেছে নিতে পারে বিসিসিআই। সে ক্ষেত্রে ডিসেম্বর-জানুয়ারিই হতে পারে উপযুক্ত সময়। কিন্তু বাংলাদেশ ডিসেম্বরে ২ টেস্ট, ৩ ওয়ানডে ও ২ টি-২০ ম্যাচ খেলতে নিউজিল্যান্ড যাবে। ফলে ওই সময়ে খেলা সম্ভব নয়। এছাড়া ২০১৭ সালের ফেব্রুয়ারির প্রথম দুই সপ্তাহ খালি আছে। সে সময় টেস্টটির আয়োজন হতে পারে। যাই হউক, বাংলাদেশের সফরটি এখন পুরোপুরি নির্ভর করছে ভারতীয় ক্রিকেটে বোর্ডের মর্জির ওপর। ভারতীয় ক্রিকেট বোর্ড শিডিউল যেভাবেই চূড়ান্ত করুক না কেন, বাংলাদেশের ক্রিকেটপ্রেমীরা অধীর অপেক্ষায় ভারতের মাটিতে টেস্ট খেলা দেখার।"
"শতবার্ষিকী কোপা আমেরিকাহাইতি-পেরু, সকাল ৫-৩০ মি.সরাসরি, সনি ইএসপিএনব্রাজিল-ইকুয়েডর, সকাল ৮টাসরাসরি, সনি ইএসপিএনরয়্যাল লন্ডন ওয়ান ডে-কাপসামারসেট-গ্লুস্টারশায়ার, বিকাল ৪টাসরাসরি, স্টার স্পোর্টস ১"
"সর্বকালের সর্বশ্রেষ্ঠ বক্সার মোহাম্মদ আলী ঢাকায় এসেছিলেন ১৯৭৮ সালে ফেব্রুয়ারি মাসে। নিউ-স্প্রিংসের কাছে হারের পর বাংলাদেশ সফরে আসেন দুনিয়া কাঁপানো এই বক্সার। রাষ্ট্রীয় সফরে ঢাকা ছাড়াও কক্সবাজারে যান মোহাম্মদ আলী। জাতীয় ক্রীড়া পরিষদ থেকে তাকে নাগরিক সংবর্ধনা দেওয়া হয় তৎকালীন ঢাকা স্টেডিয়ামে। কিংবদন্তি বক্সারকে এক নজর দেখতে পুরো গ্যালারি ভরে যায়। অনুষ্ঠানে দেশের তারকা খেলোয়াড়দের পরিচয় করিয়ে দেওয়া হয় আলীর সঙ্গে। তৎকালীন জাতীয় ক্রীড়াপরিষদের চেয়ারম্যান হুসেইন মুহাম্মদ এরশাদ এ সময়ে আলীর পাশে ছিলেন। দর্শকদের জন্য তিন রাউন্ডের বক্সিং প্রদর্শনের ব্যবস্থা করা হয়। কিন্তু আলীর সঙ্গে কে লড়বে, বক্সারই খুঁজে পাওয়া যাচ্ছিল না। সিনিয়র লেভেলের বাংলাদেশ এক চ্যাম্পিয়নকে বেছে নেওয়া হয়। কিন্তু আলী হাসতে হাসতে বলেন, তিনি ভীষণ ক্লান্ত, বাংলাদেশ চ্যাম্পিয়নের সঙ্গে লড়াই করা সম্ভব নয়।পুরো গ্যালারি আলী আলী চিৎকারে মুখরিত। তখনই ঘোষণা আসে আলীর সঙ্গে লড়বে জুনিয়র চ্যাম্পিয়ন মো. গিয়াস উদ্দীন। তিন রাউন্ডের লড়াই। অথচ দ্বিতীয় রাউন্ড শুরুর কিছুক্ষণ পরই আলী মঞ্চে লুটিয়ে পড়লেন। মনে হচ্ছিল গিয়াসের আঘাতে তিনি নকআউট হয়েছেন। বাস্তবে মোহাম্মদ আলী কৌতুক করেই লুটিয়ে পড়েন। সেদিনের প্রদর্শনী বক্সিংয়ে স্মৃতিচারণ করতে গিয়ে আবেগ আপ্লুত হয়ে পড়েছিলেন গিয়াস উদ্দীন। বললেন, ১৯৭৮ সালে আমার বয়স ১২ কি ১৩ হবে। সেবারই জুনিয়র লেভেলে চ্যাম্পিয়ন হই। সবার মতো আমিও মোহাম্মদ আলীকে দেখতে যাই। নাগরিক সংবর্ধনায় আলী যখন বক্তৃতা দিচ্ছিলেন তখন আমি মঞ্চের পাশেই বসে ছিলাম। মুগ্ধ চোখে আমি আলীকে দেখছিলাম। এমন সময় আমাকে কাছে ডাকলেন তখনকার বক্সিং ফেডারেশনের সাধারণ সম্পাদক আসাদউল্লাহ। বললেন, প্রস্তুত হয়ে নাও, আলীর সঙ্গে লড়তে হবে। বিশ্বাস করুন কথাটি শুনে ভয় পেয়ে গিয়েছিলাম। আলীর সঙ্গে আমি লড়ব, ভাবতেই পারছিলাম না। আলীর সামনে যেতেই, পুরো গ্যালারি তখন করতালিতে ফেটে পড়ল। আম্পায়ার কে ছিলেন, এ মুহূর্তে ঠিক মনে করতে পারছি না। তবে লড়াইয়ের আগে আলী আমাকে জড়িয়ে ধরলেন। আমি ঠিকই বক্সিং চালাচ্ছি, কিন্তু আলী প্রতিবারই হালকাভাবে আমার মুখ স্পর্শ করছেন। বুঝতে পারলাম এটা আদর ছাড়া আর কিছুই নয়। দ্বিতীয় রাউন্ড কিছুক্ষণ চলার পর দেখলাম আলী হাসতে হাসতে শুয়ে পড়লেন। বুঝলাম এটা নকআউটের অভিনয় করছেন। বিজয়ী ঘোষণা করা হলো আমাকে। আলীর সঙ্গে লড়াই করার স্মৃতি কখনো ভুলবার নয়। সকালে যখন শুনলাম আলী আর নেই তখন আর নিজেকে ঠিক রাখতে পারলাম না। দুপুর থেকেই ফোন আসা শুরু হয়। কারণ একটাই আলীর সঙ্গে লড়াইয়ের স্মৃতিচারণ। সত্যিই আমি ভাগ্যবান গ্রেট এক ব্যক্তির কাছে যেতে পেরেছিলাম। নাগরিক সংবর্ধনায় ঢাকা শহরের চাবি তুলে দেওয়া হয় মোহাম্মদ আলীর হাতে। তৎকালীন বক্সিং ফেডারেশন সাধারণ সম্পাদক আরশাদ উল্লাহ অসুস্থ থাকার খুব একটা কথা বলতে পারেননি। অনেক কষ্টে স্মৃতিচারণ করতে গিয়ে বললেন, বাংলাদেশে আলী যতদিন ছিলেন তার দেখাশোনার দায়িত্ব আমারই ছিল। সম্ভবত পাঁচদিন ছিলেন, অথচ এই অল্পদিনেই আমাদের আপন করে নিয়েছিলেন মোহাম্মদ আলী।"
"কেন্টাকির লুইসভিলে ১৯৪২ সালের ১৭ জানুয়ারি ক্যাসিয়াস মেইসলাস ক্লে জুনিয়রের জন্ম। মাত্র ২২ বছর বয়সে হেভিওয়েটে চ্যাম্পিয়ন হয়ে চমকে দিয়েছিলেন বিশ্বকে। এরপর কত নানা ঘটনা-দুর্ঘটনা ক্যাসিয়াসকে মোহাম্মদ আলী নাম উপহার দিয়ে কিংবদন্তি করে নিয়েছে তা বিশ্ব জানে। ৭৪ বছর বয়সে সর্বকালের সেরা এ অ্যাথলেট বিদায় নিয়েছেন পৃথিবী থেকে। শত কোটি ভক্ত-অনুরাগী আর লক্ষ-অজুত বন্ধু-স্বজন তার বিদায়ে শোকাহত।বক্সিং কিংবদন্তি মাইক টাইসন তার টুইটার অ্যাকাউন্টে লিখেছেন, ‘তার চ্যাম্পিয়ন হওয়ার জন্য ঈশ্বরও সাহায্য করতেন। আলিই সেরা।’ ব্যারি ম্যাকগুইন লিখেছেন, ‘ঈশ্বর যেন আলিকে শান্তিতে রাখেন।’ আরও অসংখ্য বক্সিং গ্রেটরা মোহাম্মদ আলির মৃত্যুতে স্বজন হারানোর শোক প্রকাশ করেছেন। কেবল অ্যাথলেটরাই নন, রাজনীতিবিদ থেকে শুরু করে পপ তারকারা পর্যন্ত গভীরভাবে শোকাহত মোহাম্মদ আলির জন্য। ব্রিটিশ প্রধানমন্ত্রী ডেভিড ক্যামেরন লিখেছেন, ‘মোহাম্মদ আলি কেবল রিংয়ের চ্যাম্পিয়ন ছিলেন না। তিনি নাগরিকদের অধিকার আদায়েরও একজন চ্যাম্পিয়ন ছিলেন। তিনি ছিলেন হাজারও মানুষের আদর্শ ব্যক্তিত্ব।’ যুক্তরাষ্ট্রের আসন্ন প্রেসিডেন্ট নির্বাচনে রিপাবলিকান দলীয় প্রার্থী ডোনাল্ড ট্রাম্প লিখেছেন, ‘৭৪ বছর বয়সে মৃত্যুবরণ করলেন মোহাম্মদ আলি। তিনি ছিলেন সত্যিকারের চ্যাম্পিয়ন এবং একজন অসাধারণ মানুষ। আমরা সবাই তার অভাব বোধ করব।’ হলিউডের অভিনেত্রী নাওমি ক্যাম্পবেল তার টুইটার অ্যাকাউন্টে মনের গভীর দুঃখ প্রকাশ করেছেন। পপ তারকা জার্মেইন জ্যাকসন লিখেছেন, ‘বালক হিসেবে আমি রেডিওতে শুনেছিলাম মোহাম্মদ আলি সনি লিস্টনকে হারিয়েছেন। ১৯৭৫ সালের সেই ঘটনায় আমরা বাইরে বেরিয়ে এসেছিলাম আনন্দ করতে। আমাদের জীবন কতই না ধন্য ছিল।’ এভাবে সারা বিশ্বের বহু মানুষ বন্যার মতোই মোহাম্মদ আলির মৃত্যুতে শোক জ্ঞাপন করেছে। আর পৃথিবীর প্রায় সবগুলো পত্রিকাই মোহাম্মদ আলির মৃত্যুকে তাদের অনলাইন ভার্সনে তাত্ক্ষণিকভাবে সবচেয়ে গুরুত্বপূর্ণ খবর হিসেবে ছেপেছে।"
"জার্গেন ক্লিন্সম্যান বলেছিলেন, যুক্তরাষ্ট্র এবার কিছু একটা করে দেখাবে। কোপা আমেরিকার শতবার্ষিকী আয়োজনে দারুণ কিছু করার যে লক্ষ্যমাত্রা নির্ধারণ করেছিলেন এ জার্মান কোচ তা শুরুতেই মুখ থুবড়ে পড়ল। উদ্বোধনী ম্যাচেই খুব বাজেভাবে হেরে গেল তার দল। আর প্রমাণ হলো, ফুটবলে ল্যাটিনদের মুখোমুখি হওয়ার সাধ্য এখনো হয়নি উত্তর আমেরিকানদের। গতকাল সকালে ক্যালিফোর্নিয়ার সান্তা ক্লারার লেভিস স্টেডিয়ামে যুক্তরাষ্ট্রকে ২-০ গোলে হারিয়ে শুভ সূচনা করল ফেবারিট কলম্বিয়া। দলের পক্ষে গোল করেছেন জাপাতা এবং রিয়াল মাদ্রিদ তারকা জেমস রদ্রিগেজ। মার্কিনীরা তেমন একটা ফুটবলপাগল জাতি নয়। একথা সবাই বলে। ওদের কাছে নাকি বেসবল, রাগবি আর বাস্কেটবলই প্রিয়। কিন্তু সত্যিটা হলো, কোপা আমেরিকা শুরু হতেই দেখা গেল ভিন্ন চিত্র। সান্তা ক্লারায় ফুটবল জনতার স্রোত বলছিল, ফুটবলই আমেরিকার জাতীয় খেলা! গ্যালারিতে ৬৭ হাজার ৪৩৯ জন দর্শক বসেছিলেন। তারা যুক্তরাষ্ট্রের পক্ষে লড়াই করেছেন পুরো ম্যাচ জুড়ে। কিন্তু ল্যাটিন ফুটবলের সঙ্গে পারলেন না ডিম্পসিরা। ম্যাচের অষ্টম মিনিটেই গোল করেন জাপাতা। এরপর ৪২ মিনিটে গোল করেন রদ্রিগেজ। এরপর আর গোলের প্রয়োজনই পরেনি। যুক্তরাষ্ট্রের ডিফেন্স লাইন বার বার ভাঙলেও কলম্বিয়াও আর গোলের দেখা পায়নি। আর মার্কিনীরা তো কলম্বিয়ার ডিফেন্স লাইনে ফাটলই ধরাতে পারেনি।কোপা আমেরিকার উদ্বোধনী ম্যাচে যুক্তরাষ্ট্রের হার একটা বিষয় স্পষ্ট করে গেল, নতুন ফরম্যাটের কোপায় উত্তর আমেরিকানরা কেবল দর্শক হয়েই থাকবে!  উত্তর আমেরিকায় তো মেক্সিকো আর যুক্তরাষ্ট্রই সেরা ফুটবল শক্তি। সেই যুক্তরাষ্ট্রই যদি এমন তবে বাকিদের কী হবে! অবশ্য এমন একটা পরাজয়ের পরও জার্গেন ক্লিন্সম্যানের কণ্ঠে বিন্দুমাত্র আফসোস নেই। তিনি বলছেন, ‘দুইটা গোল ছাড়া দুই দলের মধ্যে কোনো পার্থক্যই নেই। আমরা দলের পারফরম্যান্সে দারুণ খুশি।’ ক্লিন্সম্যান খুশি হতে পারেন। কিন্তু সত্যিটা হলো, কোপা আমেরিকার কোয়ার্টার ফাইনাল নিশ্চিত করতে হলে এরপর আর পরাজয়ের সুযোগ নেই মার্কিনীদের সামনে। স্বাগতিকরা পরের ম্যাচে মুখোমুখি হবে গত বিশ্বকাপের চমক জাগানিয়া দল কোস্টারিকার। এরপর রয়েছে আরেক ল্যাটিন শক্তি প্যারাগুয়ে পরীক্ষা। সবমিলিয়ে স্বাগতিকদের জন্য গ্রুপ পর্ব পাড়ি দেওয়াই এখন কঠিন হয়ে গেল। অন্যদিকে কলম্বিয়া আর একটা ম্যাচ জিতলেই কোয়ার্টার ফাইনাল নিশ্চিত হতে পারে!"
"ব্যর্থতার বৃত্ত থেকে বের হতে পারছে না ফুটবল। আন্তর্জাতিক ম্যাচে হারই যেন নিত্যসঙ্গী ফুটবলারদের। বিশ্বকাপ বাছাই, সাফ চ্যাম্পিয়ন, বঙ্গবন্ধু গোল্ডকাপ, এস,এ গেমস সব খানেই এক চিত্র। লজ্জা থেকে বের হওয়ার পথ খুঁজে পাচ্ছে না বাংলাদেশ ফুটবল ফেডারেশন। কাজী সালাউদ্দিন ২০০৮ সাল থেকেই দেশের ফুটবলের অভিভাবক। যোগ্য ব্যক্তির কাছে নেতৃত্ব থাকার পরও ৮ বছরে জনপ্রিয় এই খেলার কোনো উন্নয়ন ঘটেনি। বরং আরও অধঃপতন ঘটেছে। এবার তৃতীয় মেয়াদে সভাপতি নির্বাচিত হওয়ার পর দৃঢ়ভাবে বলেছেন, আগে কি হয়েছে তা তিনি মনে করতে চান না, এখন তার লক্ষ্য একটাই ফুটবলের উন্নয়ন। কিন্তু কিভাবে সম্ভব, সেই পরিকল্পনা তিনি জানাতে পারেননি। হয়তো গোপনীয়তার কারণে বিষয়টি চেপে গেছেন।শুধু সালাউদ্দিন নন, দীর্ঘ সময় ধরে যারা ফুটবলের দায়িত্বে আছেন তারা ফুটবলের লোক। অথচ জনপ্রিয় এই খেলা ধ্বংসের পথে এগিয়ে যাচ্ছে। অনেকে ক্ষোভের সঙ্গে বলছেন, বাংলাদেশের ফুটবল বেঁচে আছে লাইফ সাপোর্টে। এতে আবার ফুটবলাররা বিরক্ত প্রকাশ করেন। বলেন, খেলায় হারজিত থাকবেই, তার মানে এই নয় যে ফুটবল শেষ হয়ে গেছে। কথাটি ঠিক, যে কোনো খেলায় হারজিত থাকবেই। কিন্তু ফুটবলেতো বাংলাদেশ শুধু হেরেই চলেছে। কোনো ট্রফি নয়, একটা জয় যেন স্বপ্নে পরিণত হয়েছে। এশিয়ান কাপ বাছাই পর্ব প্লে-অফ ম্যাচে তাজিকিস্তানের কাছে বাংলাদেশ ৫-০ গোলে বিধ্বস্ত হয়েছে। দুশানবেতে ড্র’র টার্গেট নিয়ে উড়ে যান মামুনুলরা। শৃঙ্খলা ভাঙায় মামুনুলকে জাতীয় দল থেকে এক বছর নিষিদ্ধ করা হয়। পরে ক্ষমা চাওয়ায় নিষেধাজ্ঞা তুলে নেওয়া হয়। সোহেল রানারও শাস্তি প্রত্যাহার করে জাতীয় দলে ফিরিয়ে আনা যায়। এমনকি মামুনুলকে অধিনায়কের দায়িত্ব দেওয়া হয়।কোনো কিছুতেই লাভ হচ্ছে না। হারের বৃত্তে বন্দী বাংলাদেশ। দুবার বরখাস্ত হওয়া ক্রুইফকে আপদকালীন কোচ করা হয়। কই ঘুরেফিরেতো একই ফল। ২ জুন ভরাডুবিতে কোচ তার শিষ্যদের ওপর দারুণ ক্ষুব্ধ। বলেছেন, পেশাদারি মনোযোগ নেই বলে বার বার দলে বিপর্যয় ঘটছে। অন্যদিকে মামুনুল বলেন, তাজিকরা এমনিতেই শক্তিশালী। তারপর আবার ম্যাচে অসাধারণ খেলেছে। তাই জেতা সম্ভব হয়নি। কথা হচ্ছে, একই রেকর্ড বাজবে কতদিন? ৭ জুন ঢাকায় ফিরতি পর্বের লড়াই। দুশানবের এমন ফলের পর ঢাকায় বাংলাদেশ জিতবে তা কেউ আশা করবে না। অথচ ক্রুইফ বলেছেন, নিজেদের মাঠে পরিবেশ থাকবে অন্য রকম। ভালো খেলতে পারলে অবশ্যই তাজিকিস্তানকে হারানো সম্ভব। জানি না কোচ কীভাবে ঢাকায় জেতার আশা করছেন? এটা কি স্টানবাজির মতো নয়। দেখা যাবে ম্যাচ হারের পর ক্রুইফ বলবেন, ছেলেরা খেলতে না পারলে আমি কী করব।এভাবে চলছে বাংলাদেশের ফুটবল? কিন্তু এর কি কোনো প্রতিকার নেই। বাফুফে বলছে চেষ্টাতো কম করছি না। এখন না পারলে কি করার আছে। তাজিকিস্তানের হারের পর সাবেক ফুটবলাররা ফেডারেশনের ওপর দারুণ চটেছেন। সাবেক অধিনায়ক আমিনুল হক বলেন, সত্যজিত দাশ রুপু ম্যানেজার হিসেবে পুরোপুরি ব্যর্থ। এ নিয়ে ক্লাবগুলো আপত্তি তুলেছিল। এরপরও তাকে ম্যানেজার রাখা হচ্ছে কোন যুক্তিতে। ফুটবলে কি আর যোগ্য কেউ নেই। এক রুপুকে পরিবর্তন করলেই কি জাতীয় দলের পারফরম্যান্সে চমক আসবে। আসলে কি করলে ভালো হয় তা জরুরি ভিত্তিতে বাফুফেকে দেখতে হবে। অনেক প্রতিশ্রুতি দিয়ে সালাউদ্দিন গংরা পুনরায় নির্বাচিত হয়েছেন। নিজেরা জিতে স্বস্তির নিঃশ্বাস ফেলেছেন। কিন্তু ফুটবলপ্রেমীরাতো স্বস্তিতে থাকতে পারছেন না। একের পর এক ব্যর্থতা। এই চিত্রের যদি পরিবর্তন না ঘটে তাহলে তাদের বার বার জিতিয়ে লাভ হচ্ছে কী? "
অলিম্পিকে খেলবেন বলে কোপা আমেরিকায় অংশ নিতে পারছেন না ব্রাজিলিয়ান তারকা নেইমার। বার্সেলোনার এমন শর্ত মেনে নিয়েছেন অবশ্য লিওনেল মেসিও। তিনি কোপা আমেরিকায় খেললেও খেলবেন না অলিম্পিকে। নিয়মিত অধিনায়ককে ছাড়াই কোপা আমেরিকার মতো গুরুত্বপূর্ণ আসরের জন্য দল গঠন করেছেন ব্রাজিলিয়ান কোচ ডুঙ্গা। এর মধ্যে বেশিরভাগই তরুণ। এই তরুণদের নিয়েই আজ ভাগ্য পরীক্ষায় নামছেন ডুঙ্গা। ৮ বারের কোপা আমেরিকা চ্যাম্পিয়ন ব্রাজিলের সামনে আজ ল্যাটিন প্রতিপক্ষ ইকুয়েডর। ব্রাজিলের কোয়ার্টার ফাইনালের পথ আজ জিতলেই সহজ হয়ে যাবে। প্যাসাডোনার রোজ বোল স্টেডিয়ামে এমনকি ড্র করলেও ব্রাজিলিয়ানরা এগিয়ে থাকবে। পরের ম্যাচ হাইতি এবং পেরুর সঙ্গে। অবশ্য শেষ আট নিশ্চিত করতে হলে আজ জিতলেই সুবিধা হবে ডুঙ্গার। নেইমারকে ছাড়া ব্রাজিলিয়ানরা কেমন করবে তা বলা অবশ্য মুশকিল। এদিকে আজ হাইতির মুখোমুখি হচ্ছে ল্যাটিন দল পেরু। তাছাড়া সি গ্রুপের ম্যাচ খেলতে নামছে জ্যামাইকা-ভেনেজুয়েলা।
"‘সেরা সাঁতারুর খুঁজে বাংলাদেশ’ এ কর্মসূচির অংশ হিসেবে গাজীপুরে সাঁতারু বাছাই প্রতিযোগিতা অনুষ্ঠিত হয়েছে। বাংলাদেশ সুইমিং ফেডারেশনের উদ্যোগে গতকাল সকাল থেকে দুপুর পর্যন্ত গাজীপুর জেলা প্রশাসকের কার্যালয় সংলগ্ন রাজদীঘিতে এ প্রতিযোগিতা সম্পন্ন হয়। এ উপলক্ষে আয়োজিত অনুষ্ঠানে প্রধান অতিথি হিসেবে উপস্থিত ছিলেন যুব ও ক্রীড়া মন্ত্রণালয় সম্পর্কিত সংসদীয় স্থায়ী কমিটির সভাপতি জাহিদ আহসান রাসেল এমপি। গাজীপুরের জেলা প্রশাসক এস এম আলমের সভাপতিত্বে অনুষ্ঠানে অন্যান্যের মধ্যে বক্তব্য রাখেন ঢাকা অঞ্চলের কমোডর এস এম হাকিম, গাজীপুরের অতিরিক্ত জেলা প্রশাসক (সার্বিক) মো. মাহমুদ হাসান, বাংলাদেশ সুইমিং ফেডারেশনের সাধারণ সম্পাদক মো. রফিজ উদ্দিন রফিজ, সাঁতারু মাহফুজা খাতুন শিলা প্রমুখ।জেলা পর্যায়ের এ প্রতিযোগিতায় ১২০ জন ছেলে ও ১১ জন মেয়ে অংশ নেন। এর মধ্যে ১৪ জন ছেলে ও ৬ জন মেয়েসহ ২০ জনকে পরবর্তী পর্বের জন্য বাছাই করা হয়। তাদেরকে ইয়েসকার্ড ও সনদ প্রদান করা হয়। আয়োজকরা জানান, বাংলাদেশ সুইমিং ফেডারেশন ও নৌ বাহিনীর যৌথ উদ্যোগে দেশে প্রথমবারের মতো শুরু হয়েছে সাঁতারু অন্বেষণ প্রতিযোগিতা ‘সেরা সাঁতারুর খুঁজে বাংলাদেশ’। গত ১৯ মে থেকে সারা দেশে ৬৪টি জেলার ৪৮৯টি উপজেলায় এ প্রতিযোগিতা শুরু হয়।চলবে ২ অক্টোবর পর্যন্ত। দ্বিতীয় পর্বে ১ হাজার জনের মধ্যে পুনরায় প্রতিযোগিতার মাধ্যমে ১৬০ জন সাতাঁরুকে নির্বাচিত করে বিদেশি প্রশিক্ষকের মাধ্যমে ৩ মাসব্যাপী নিবিড় প্রশিক্ষণ প্রদান করা হবে। প্রশিক্ষণ শেষে চূড়ান্ত প্রতিযোগিতার মাধ্যমে ১৬০ জন থেকে সেরা ৬০ জন সাঁতারু নির্বাচন করা হবে। এদের মধ্যে ৪টি ইভেন্টের সেরা ৮ জন নারী ও পুরুষ সাঁতারুকে ৫ লাখ টাকা করে প্রদান করা হবে। এভাবে তিনটি পর্বে সর্বমোট ৬৫ লাখ টাকার পুরস্কারের ব্যবস্থা রাখা হয়েছে। সেরা ৬০ জন সাঁতারু বাংলাদেশ সুইমিং ফেডারেশনে যোগ দিবেন এবং তাদেরকে বিশ্বমানের সাঁতারু হিসেবে গড়ে তোলার লক্ষ্যে দীর্ঘমেয়াদি প্রশিক্ষণ প্রদান করা হবে। এছাড়া তাদের লেখাপড়ার ব্যবস্থাসহ যাবতীয় ব্যয়ভার সুইমিং ফেডারেশনের পক্ষ থেকে বহন করা হবে। "
"হাইভোল্টেজ দুই ম্যাচে ড্র করে মূল্যবান চার পয়েন্ট নষ্ট করে ঐতিহ্যবাহী মোহামেডান স্পোর্টিং। গতকাল তারা আবার জয়ে ফিরেছে। মওলানা ভাসানী স্টেডিয়ামে অনুষ্ঠিত গ্রিন ডেল্টা প্রিমিয়ার হকি লিগে তারা ৪-৩ গোলে বাংলাদেশ-স্পোর্টিংকে পরাজিত করে। বিজয়ী দলের কামরুজ্জামান রানা, আসাদুজ্জামান চন্দন, সালমান হোসেন ও তাসভার আব্বাসি গোলগুলো করেন। ৪ গোল দেওয়ার পর মোহামেডান ৩ গোল হজম করে। বেলাল ২, প্রিন্স ১টি গোল করেন বিজিত দলের পক্ষে।"
বোলিং অ্যাকশন নিষিদ্ধ হওয়ায় ক্যারিবীয় স্পিনার সুনীল নারাইনকে মাঠের বাইরে থাকতে হয়েছে দীর্ঘদিন। আট মাস পর আন্তর্জাতিক ক্রিকেটে ওয়েস্ট ইন্ডিজের জার্সিতে মাঠে নেমেই চমক দেখিয়েছেন। মাত্র ২৭ রানে নিয়েছেন ৬ উইকেট। নারাইনের জাদুকরি বোলিংয়ে ত্রি-দেশীয় সিরিজের প্রথম ম্যাচে দক্ষিণ আফ্রিকাকে চার উইকেটে হারিয়েছে ওয়েস্ট ইন্ডিজ।গায়ানার প্রভিন্স স্টেডিয়ামে প্রথমে ব্যাট করতে নেমে শুরুটা ভালোই হয়েছিল দক্ষিণ আফ্রিকার। প্রথম উইকেট জুটিতে আসে ৫২ রান। কিন্তু ৫২ রানেই তাদের দ্বিতীয় উইকেটের পতন ঘটে। তৃতীয় উইকেট জুটিতে আসে ৭৮ রান। এর পরেই প্রোটিয়া ব্যাটসম্যানদের যাওয়া আসার মিছিলে নামতে বাধ্য করেন সুনীল নারাইন। দক্ষিণ আফ্রিকার শেষ ছয় ব্যাটসম্যানকে দুই অঙ্কের কোটায় পৌঁছাতে দেননি ক্যারিবীয় বোলাররা। ৪৬.৫ ওভারে মাত্র ১৮৮ রানেই আটকে যায় প্রোটিয়াদের ইনিংস। তবে ব্যাটসম্যানরা ব্যর্থ হলেও এই অল্প পুঁজি নিয়েই লড়াই জমিয়ে তুলেছিলেন প্রোটিয়া বোলাররা। ১৮৯ রানের সহজ লক্ষ্যে পৌঁছাতেই ৪৮.১ ওভার খেলতে হয়েছে ওয়েস্ট ইন্ডিজ। হারাতে হয়েছিল ছয় উইকেট। বোলাররা এমন লড়াই জমিয়ে তুলেছিলেন যেন আর ১০-১৫ রান হলেই ম্যাচের ফল অন্যরকম হতে পারত। সুনীল নারাইনের মতো অনেক দিন পর দলে জায়গা পেয়ে দাপট দেখিয়েছেন কাইরন পোলার্ডও। ব্যাট হাতে খেলেছেন ৬৭ রানের হার না মানা ইনিংস। ৬টি বিশাল ছক্কার সঙ্গে দুটি বাউন্ডারি। এছাড়া আর কোনো ব্যাটসম্যানই সুবিধা করতে পারেননি। পোলার্ড দাপুটে ব্যাটিং করলেও ৬ উইকেট নেওয়ায় ম্যাচসেরা হয়েছেন নারাইন।
"স্বাধীনতা কাপ দিয়ে ঘরোয়া ফুটবল মৌসুমের প্রথম ট্রফি শেষ হয়েছে। ১০ জুন থেকে মাঠে গড়াচ্ছে ফেডারেশন কাপ। ১৯৮০ সাল থেকেই ঘরোয়া ফুটবলের শুরুটা হয় ফেডারেশন কাপ দিয়ে। এবারই তার ব্যতিক্রম ঘটল। ওয়ালটনের পৃষ্ঠপোষকতায় ১২টি দলকে নিয়ে এই জনপ্রিয় আসর মাঠে গড়াচ্ছে। পেশাদার লিগের আগে এই টুর্নামেন্ট থেকে ফুটবলাররা নিজেদের ঠিকমতো শুধরিয়ে নিতে পারবে।গতকাল ফেডারেশন কাপের ড্র অনুষ্ঠিত হয়। চার গ্রুপে তিনটি করে দলের বিভক্ত করা হয়।‘এ’ গ্রুপে : ঢাকা আবাহনী, সকার ফেনী, আরামবাগ ক্রীড়াচক্র।‘বি’ গ্রুপে : শেখ রাসেল ক্রীড়াচক্র, মুক্তিযোদ্ধা সংসদ ক্রীড়াচক্র, চট্টগ্রাম আবাহনী।‘সি’ গ্রুপ : শেখ জামাল, ব্রাদার্স ইউনিয়ন, উত্তর বারিধারা।‘ডি’ গ্রুপ : ঢাকা মোহামেডান, টিম বিজেএমসি, রহমতগঞ্জ মুসলিম ফ্রেন্ডস সোসাইটি। ড্র অনুষ্ঠানে উপস্থিত ছিলেন বাফুফে সিনিয়র সহ-সভাপতি সালাম মুর্শেদী, ওয়ালটনের সিনিয়র অ্যাডিশনাল ডিরেক্টর এফএম ইকবাল বিন ডন। ২২ ও ২৩ জুন দুই সেমিফাইনাল ও ২৬ জুন ফাইনাল অনুষ্ঠিত হবে।"
"ঈদের নাটক মানে হুমায়ূন আহমেদের বিশেষ নাটক। তারই ধারাবাহিকতায় এবারের ঈদেও থাকছে নন্দিত কথাসাহিত্যিক হুমায়ূন আহমেদের দুটি নাটক। আর নাটক দুটি নির্মাণ করছেন মেহের আফরোজ শাওন। এগুলো হচ্ছে ‘এসো’ ও ‘চৌধুরী খালেকুজ্জামানের গুণের সীমা নেই’। এর আগে হুমায়ূন আহমেদ নির্মাণ করেছিলেন ‘এসো’ শীর্ষক নাটকটি। এতে অভিনয় করেছিলেন ফেরদৌস, শাওন ও পীযূষ বন্দ্যোপাধ্যায়। এবার সেই নাটকটি পুনর্নির্মাণ করতে যাচ্ছেন শাওন। এ প্রসঙ্গে তিনি বলেন, “ফেরদৌস ও আমাকে নিয়ে ২০০০ সালে হুমায়ূন আহমেদ ‘এসো’ নাটকটি বানিয়েছিলেন। ওই সময় নাটকটি ব্যাপক জনপ্রিয়তা অর্জন করে। তাই আবারও নাটকটি পুনর্নির্মাণ করতে যাচ্ছি। তবে এবার এ নাটকে কিছুটা নতুনত্ব থাকবে। এতে আমার চরিত্রে মম ও ফেরদৌসের চরিত্রে ইরফান সাজ্জাদ অভিনয় করবে। ৬ জুন ‘এসো’র চিত্রধারণের কাজ শুরু করব।” এদিকে ‘চৌধুরী খালেকুজ্জামানের বিশ্বরেকর্ড’, ‘চৌধুরী খালেকুজ্জামানের মৃত্যুচিন্তা’ ও ‘চৌধুরী খালেকুজ্জামানের এভারেস্ট জয়’-এর পর প্রয়াত লেখক হুমায়ূন আহমেদের সৃষ্ট চরিত্র চৌধুরী খালেকুজ্জামানকে ঘিরে আবারও একটি নাটক নির্মাণ করেছেন শাওন। ‘চৌধুরী খালেকুজ্জামানের গুণের সীমা নেই’ শিরোনামের এ নাটকের শুটিং ইতিমধ্যেই সম্পন্ন হয়েছে।"
"চিত্রনায়ক আরজুর জন্য আজ অন্যরকম একটি দিন। একদিকে জন্মদিন অন্যদিকে নিজের নতুন ব্যবসাপ্রতিষ্ঠানের যাত্রা। ‘এম কে গ্রুপ’-এর ব্যবস্থাপনা পরিচালক হিসেবে দায়িত্ব গ্রহণ করছেন আরজু। ‘আজ আমার জন্মদিন। আজকের এই দিনেই চট্টগ্রামের বোয়ালখালীতে আমার জন্ম। তাই আজকের দিনেই জীবনের নতুন অধ্যায়ের সূচনা করলাম’, বলেন আরজু।"
"আজকের এই দিনে সবাইকে কাঁদিয়ে না-ফেরার দেশে পাড়ি জমান বাংলাদেশের ব্যান্ডসংগীতের পথিকৃৎ আজম খান। তার গান আজও নাড়া দেয় শ্রোতাদের মনে। আজম খানের সংগীত জীবনের শুরু ষাটের দশকের একেবারে গোড়াতে। ১৯৬৯ সালের গণঅভ্যুত্থানের সময় তিনি ‘ক্রান্তি শিল্পীগোষ্ঠী’র সক্রিয় সদস্য ছিলেন এবং পাকিস্তানি শাসকগোষ্ঠীর শোষণের বিরুদ্ধে গণসংগীত প্রচার করেন। মুক্তিযুদ্ধেও অংশ নেন আজম খান। ১৯৭১ সালের পর লাকী আখন্দ, হ্যাপী আখন্দ, নিলু, মনসুর ও সাদেককে নিয়ে গড়ে তোলেন ব্যান্ডদল ‘উচ্চারণ’।দেশ স্বাধীনের পর ১৯৭২ সালে বিটিভিতে আজম খানের ‘এত সুন্দর দুনিয়ায় কিছুই রবে না রে’ ও ‘চার কালেমা সাক্ষী দেবে’ গান দুটি সরাসরি প্রচারিত হলে তুমুল জনপ্রিয়তা অর্জন করে। ১৯৭৪ সালে বিটিভিতে ‘বাংলাদেশ’ গান গেয়ে সারা দেশে হৈচৈ ফেলে দেন। ফিরোজ সাঁই, ফকির আলমগীর, ফেরদৌস ওয়াহিদ ও পিলু মমতাজের সঙ্গেও বেশ কয়েকটি জনপ্রিয় গান করেন তিনি। বন্ধু ইশতিয়াকের পরামর্শে সৃষ্টি করেন একটি এসিড-রক ঘরানার গান ‘জীবনে কিছু পাব না’। বাংলা গানের ইতিহাসে এটিই প্রথম হার্ডরক সংগীত বলে বিবেচিত।১৯৮২ সালে ‘এক যুগ’ নামে আজম খানের প্রথম অডিও অ্যালবাম বাজারে আসে। তার একক অ্যালবাম সংখ্যা ১৭ এবং দ্বৈত ও মিশ্র অ্যালবাম ২৫টির বেশি।আজম খানের জন্ম ১৯৫০ সালের ২৮ ফেব্রুয়ারি ঢাকায় আজিমপুরের এক সরকারি কোয়ার্টারে।"
" হুম... খুব ভালো। লন্ডন থেকে ফেরার পর এখানকার নতুন ছবি নিয়ে ব্যস্ত হয়ে পড়েছি। প্রস্তুতি নিচ্ছি টালিউডের বিগ বাজেটের আরও একটি ছবির জন্য। তাই ভালো আছি ঠিকই, কিন্তু ব্যস্ততার মধ্য দিয়ে যাচ্ছি। অবসর নেই এতটুকুও।সত্যি কথা বলতে কি, বলার জন্য বলছি না— আসলেই খুব ভালো লেগেছে। একটু এক্সাইটেডও বটে। কারণ দুই বাংলাতেই আমার ছবি মুক্তি পাবে। আর আমাদের ‘শিকারী’ নাকি মুক্তি পাবে ঈদের সময়। এ ধরনের সময়ে ছবি মুক্তির আনন্দই আলাদা। কাজ করতে গিয়ে মনেই হয়নি অন্য কোনো ঘরানায় শুটিং করছি। সবাই যেমন আপন করে নিয়েছিলেন, আমিও নিয়েছিলাম সবাইকে আপন করে। তাই একটা পারিবারিক কিংবা বন্ধুত্বপূর্ণ পরিবেশেই কাজ করেছি। এখন ফিল করছি, এ ধরনের ছবি আরও বেশি বেশি হওয়া উচিত।খুউব ভালো লেগেছে। ব্যক্তি হিসেবে শাকিব খুবই সুইট একটা ছেলে। অসাধারণ ব্যক্তিত্ব তার। শাকিবের মতো কো-আর্টিস্টের সঙ্গে কাজ করার আনন্দই আলাদা। কারণ কো-আর্টিস্ট ভালো হলে কেমিস্ট্রির বিক্রিয়াটাও ভালো হয়। আশা করছি টালিউড ও ঢালিউডের এ বিক্রিয়া সবাই পছন্দ করবেন।অভিনেতা শাকিব আরও বেশি সুইট... হা হা হা...। ওর সঙ্গে অভিনয় করে সত্যিই ভালো লেগেছে। স্বাভাবিকভাবেই শুরুতে কেমিস্ট্রি জমতে একটু সময় নিয়েছে। কিন্তু কিছুদিন পরই আমরা খুব জমিয়ে অভিনয় করেছি। আমাদের মধ্যে ফ্রেন্ডশিপটা ভালোই জমেছিল।হি হি হি... কেন নয়? আমরা শিল্পীরা সব সময়ই চাই নিজেদের গণ্ডি পেরিয়ে শিল্পসত্তাকে ছড়িয়ে দিতে। আমিও এর ব্যতিক্রম নই। ‘শিকারী’র মতো ভালো কাজের প্রস্তাব পেলে অবশ্যই করব। তা ছাড়া বাংলাদেশ তো আমার রক্তে মিশে আছে।আসলে আমার দাদার বাড়ি ছিল বরিশালে। ছোটবেলায় অনেক কথা শুনেছি সেই জায়গার। বেশ কয়েকবার পরিকল্পনাও এঁটেছিলাম বরিশালে যাব। তা আর হয়ে ওঠেনি। হয়তো এপারে চলে এসেছি কিন্তু রক্তের সেই টানটা এখনো অনুভব করি।বুঝেছি, কৃষাণের কথা বলছেন তো! সঙ্গী হিসেবে সে চমৎকার। সে আমার জীবনে এমন স্থিরতা এনে দিয়েছে যা আগে কখনো পাইনি। এর চেয়ে বেশি কিছু বলার নেই। সময় হলে সবাই জানতে পারবেন আমাদের কথা।তা তো হবেই। কিছু মানুষ তো বসেই থাকে হৈচৈ করার জন্য। তারা এখন হৈচৈ করার মতো বিষয় পেয়েছে তাই করছে। কিন্তু আমি করছি না।"
"টেলিভিশন নাটকের নির্মাতা এবং নাট্যকারদের পর এবার সংগঠিত হলেন চিত্রগ্রাহকরা। সংগঠনের শিরোনাম— ‘সিনেমাটোগ্রাফারস্ অ্যাসোসিয়েশন অব বাংলাদেশ’। ৩ জুন বাংলাদেশ শিল্পকলা একাডেমির সেমিনার হলে ৬৫ জন চিত্রগ্রাহকের উপস্থিতিতে ২৪ সদস্যবিশিষ্ট স্থায়ী কমিটি গঠন করা হয়। এর সভাপতি পঙ্কজ পালিত; সহ-সভাপতি টি ডব্লিউ সৈনিক, মনিরুল ইসলাম মাসুম ও রিংকন খান এবং সাধারণ সম্পাদক নেহাল কোরাইশী। কমিটির বাকিরা হলেন নাভিদ খান চৌধুরী ও সাহিল রনি যুগ্ম সাধারণ সম্পাদক, নিয়াজ মাহবুব সাংগঠনিক সম্পাদক, হূদয় সরকার অর্থ সম্পাদক, শহীদুল্লাহ শোভন পরিকল্পনা সম্পাদক, পলাশ মাহবুব দফতর সম্পাদক, মেহেদী রনি প্রচার ও প্রকাশনা সম্পাদক, রাজু রাজ প্রশিক্ষণ, গবেষণা ও আর্কাইভ সম্পাদক।কার্যনির্বাহী সদস্য হিসেবে আছেন রায়হান খান, নজরুল ইসলাম, শেখ সাইফুল, মশিউর রহমান, মিঠু মনির, সুমন হোসাইন, শাহিন মাহমুদ, কামরুল ইসলাম শুভ, হিমালয় হিমু, সিফাত আল শাহরিয়ার। এ ছাড়া মামুনুর রশীদ, গাজী রাকায়েত, সাইফুল ইসলাম বাদল, কামরুল হাসান খসরু, রাশেদ জামান, সৈয়দ আওলাদ ও গোলাম মোস্তফা বাচ্চুকে সদস্য করে একটি উপদেষ্টা পরিষদ গঠন করা হয়েছে।কমিটি গঠনের আগে তরুণ চিত্রগ্রাহকদের ডাকে সাড়া দিয়ে ৮০ জন চিত্রগ্রাহক এক হয়ে ২১ সদস্যবিশিষ্ট একটি অস্থায়ী কমিটি গঠন করেছিলেন। এবার তাদের সর্বসম্মতিক্রমে পূর্ণাঙ্গ কমিটি হলো।সংগঠন প্রসঙ্গে উপদেষ্টা নাট্যজন গাজী রাকায়েত বলেন, ‘পুরো মিডিয়াকে শৃঙ্খলিত করার প্রয়োজনে সংগঠন দরকার। এ সংগঠনটি আমাদের সহযোগী।’"
"সিয়াম সাধনার মাস মাহে রমজান আমাদের জীবনের সর্বক্ষেত্রে সংযমী হওয়ার শিক্ষা দেয়। নিজেকে মুমিন হিসেবে গড়ে তোলার ক্ষেত্রে এ শিক্ষার মূল্য অপরিসীম। এ পবিত্র মাসে সংযমের শিক্ষাকে ব্যক্তি বা পারিবারিক জীবনেও কাজে লাগাতে হবে। সিয়াম সাধনার এই মাসে পরিবার-পরিজন, আত্মীয়-স্বজন এবং অপর মানুষের সঙ্গে আচার-আচরণের ক্ষেত্রেও আমাদের সংযমী ও দরদী হতে হবে। এই পবিত্র মাসে সিয়াম সাধনার অর্জিত শিক্ষাকে বাকি জীবনেও কাজে লাগাতে হবে। অসহিষ্ণুতার মনোভাব ঝেড়ে ফেলতে হবে জীবন থেকে। আয়েশা (রা.) বর্ণনা করেন রসুল (সা.) বলেছেন, ‘তোমাদের মধ্যে সেই সর্বোত্তম ব্যক্তি, যে আপন পরিবার-পরিজনদের কাছে সবচেয়ে বেশি উত্তম।’ — ইবনে হেব্বান। আরেক বর্ণনায় আছে, ‘তোমাদের মধ্যে সেই উত্তম, যে নিজ পরিবারের সঙ্গে অধিকতর কোমল আচরণকারী।’ স্বয়ং রসুল (সা.) সহধর্মিণীদের সঙ্গে অত্যধিক নরম-কোমল আচরণ করতেন। রসুল (সা.) বলেন, ‘যে লোক স্ত্রীর দুর্ব্যবহারে সবর এখতিয়ার করবে, সে হজরত আইয়ুব (আ.)-এর ন্যায় পুরস্কার পাবে। আর যে মহিলা স্বামীর দুর্ব্যবহারে ধৈর্য ধারণ করবে, সে ফেরাউনের বিদূষী স্ত্রী আছিয়া বিনতে মুজাহিমের ন্যায় পুরস্কারপ্রাপ্ত হবে।’বর্ণিত আছে, এক লোক হজরত ওমর (রা.)-এর কাছে স্ত্রীর দুর্ব্যবহারের অভিযোগ দায়ের করার জন্য হাজির হলো। লোকটি বাড়ির দরজায় দাঁড়িয়ে হজরত ওমরের বের হওয়ার অপেক্ষায় থাকল। এমন সময় শুনতে পেল, হজরত ওমর (রা.)-এর স্ত্রী তাঁকে শক্ত ভাষায় তিরস্কার করছেন। অথচ তিনি স্ত্রীর কোনো প্রত্যুত্তর না দিয়ে চুপ করে সহ্য করছেন। এটা শুনে লোকটি চলে যেতে উদ্যোগী হলো। সে মনে মনে ভাবল, এমন প্রতাপশালী খলিফার অবস্থাই যখন এই, তখন আমি তো কিছুই না। ঠিক সে মুহূর্তে হজরত ওমর (রা.) বাইরে এসে দেখলেন, লোকটি চলে যাচ্ছে। তিনি তাকে ডেকে জিজ্ঞাসা করলেন, তুমি কেন এসেছিলে, আর দেখা না করে কেনই বা চলে যাচ্ছ? সে জবাব দিল আমীরুল মুমিনীন! স্ত্রী আমার সঙ্গে যে অসদাচরণ করে, কড়া কথা বলে, আপনার সমীপে তার নালিশ জানাতে এসেছিলাম। কিন্তু শুনতে পেলাম, আপনার স্ত্রীও আমার স্ত্রীর মতোই। তাই চলে যাচ্ছিলাম, আর মনে মনে ভাবছিলাম, স্বয়ং আমীরুল মুমিনীনের অবস্থাই যখন এই, তার তুলনায় আমি তো কিছুই না। তখন হজরত ওমর (রা.) বললেন, ‘দেখ, ভাই! আমার কাছে তার কিছু অধিকার রয়েছে বিধায় তাকে আমি সহ্য করলাম। সে আমার খাবার পাকায়, রুটি তৈরি করে, কাপড় ধোয়, আমার ছেলে-মেয়েদের দুধ পান করায়। অথচ এগুলো তার জন্য অপরিহার্য নয়। সে এসব কাজ করে দিয়ে আমার মনকে অবৈধ উপার্জন থেকে বিরত রাখে। এ কারণেই তাকে আমি সহ্য করি।’ লোকটি তখন বলল, আমীরুল মুমিনীন! আমার স্ত্রীও তো একই রকম করে। হজরত ওমর (রা.) তখন বললেন, ‘তা হলে ভাই! তাকে মেনে নাও।  পার্থিব এ জীবন তো ক’দিনের জন্য মাত্র।’লেখক : ইসলামী গবেষক।"
"অর্থমন্ত্রী তার বাজেটকে উচ্চাভিলাষী হিসেবে স্বীকার করেছেন। বাজেট-উত্তর সাংবাদিক সম্মেলনে বলেছেন, বাজেটের অর্থায়নে এনবিআরের রাজস্ব আদায়ের যে লক্ষ্যমাত্রা ধার্য করে দেওয়া হয়েছে তা আসলেই উচ্চাভিলাষী। এ লক্ষ্য অর্জন যে কষ্টসাধ্য বিষয়টি মেনে নিয়ে দৃঢ়তার সঙ্গে বলেছেন তা অসম্ভব নয়। বাজেটে ব্যবসায়ী সম্প্রদায়ের দাবি অনেকাংশে পূরণ করা হলেও তৈরি পোশাক মালিকদের সংগঠন বিজিএমইএ উেস কর বৃদ্ধিতে ক্ষোভ প্রকাশ করেছে। তাদের মতে, কর বৃদ্ধির কারণে অনেক গার্মেন্ট বন্ধ হয়ে যেতে পারে। একই ধরনের নেতিবাচক প্রতিক্রিয়া ব্যক্ত করা হয়েছে ব্যবসায়ীদের সংগঠন এফবিসিসিআইয়ের পক্ষ থেকে। তাদের ক্ষোভ ব্যবসায়ীদের দেওয়া ৭টি প্রস্তাবের কোনোটিই বাজেট প্রণয়নে রক্ষা করা হয়নি। বাজেট নিয়ে সংশয়ের কথা বলা হয়েছে বেসরকারি গবেষণা প্রতিষ্ঠান সেন্টার ফর পলিসি ডায়ালগের (সিপিডি) পক্ষ থেকেও। ৭ দশমিক ২ শতাংশ প্রবৃদ্ধির লক্ষ্য অর্জনে প্রস্তাবিত বাজেটের তীর-ধনুকে লক্ষ্যভেদ করা যাবে কিনা সে বিষয়ে সংশয়ের কথা বলেছেন তারা। অতীতের অভিজ্ঞতায় দেখা গেছে, অর্থবছরের বাজেট ঘোষণার পরপরই তা নিয়ে শিল্পোদ্যোক্তা, ব্যবসায়ী, বিভিন্ন পেশাজীবীসহ সাধারণ মানুষের মধ্যে এক ধরনের প্রত্যাশা সৃষ্টি হয়। ব্যবসায়ীরা চান ব্যবসাবান্ধব বাজেট, উদ্যোক্তারা চান দেশীয় শিল্পে সুবিধা আর চাকরিজীবীরা তাদের বেতন-ভাতা সুবিধা বাড়ছে কিনা সে বিষয়ে উদগ্রিব থাকেন। সাধারণ মানুষের চাওয়া থাকে আয়, কর্মসংস্থান বাড়ছে কিনা, জিনিসপত্রের দাম সহনীয় থাকছে কিনা। সেদিক থেকে দেখতে গেলে কিছু কিছু করে সব খাতের চাওয়া পূরণের চেষ্টা রয়েছে ২০১৬-১৭ অর্থবছরের প্রস্তাবিত বাজেটে। রয়েছে দেশীয় শিল্পে সুরক্ষা দেওয়ার প্রচেষ্টা। এই অল্প অল্প প্রত্যাশা পূরণ করতে গিয়ে কিছু কিছু ক্ষেত্রে শুল্ক বাড়াতে বাধ্য হয়েছেন অর্থমন্ত্রী। কারণ প্রস্তাবিত বাজেটের ব্যয় মেটাতে গিয়ে যে বিশালাকারের রাজস্ব আয়ের লক্ষ্য নির্ধারণ করতে হয়েছে তা অর্জনের জন্য এ ছাড়া আর উপায়ও ছিল না তার। বাজেটে কৃষকদের কল্যাণে কিছু কিছু পদক্ষেপ নেওয়া হলেও তা প্রয়োজনের তুলনায় কম।  এ সীমাবদ্ধতা দুর্ভাগ্যজনক এবং তা কাটিয়ে উঠতে সরকারকে আরও সচেতন হতে হবে।"
"আল্লাহর করুণা, বরকত, ক্ষমা ও জাহান্নাম থেকে মুক্তির পয়গাম নিয়ে রমজানুল মোবারক আমাদের মাঝে সমাগত। বিশ্ব মুসলিমের কাছে এ মাসটি নেকি অর্জনের বসন্তকাল হিসেবে পরিচিত। এ মাসের একটি নফল ইবাদত অন্য মাসের একটি ফরজের সমান। এ ছাড়া একটি ফরজ অন্য মাসের ৭০টি ফরজের সমান। এ ছাড়াও এ মাসের বিশেষ মর্যাদা হচ্ছে রোজার মাধ্যমে ইহকালীন সফলতা ও পরকালে জাহান্নাম থেকে মুক্তি পাওয়া যায়। রোজা জাহান্নাম থেকে মুক্তি পাওয়ার ঢাল, জান্নাতে যাওয়ার উত্কৃষ্টতম উপায় এবং রাইয়ান নামক বিশেষ দরজা দিয়ে জান্নাতে প্রবেশের সুযোগ। হাদিস শরিফে আছে, হজরত আবদুল্লাহ ইবনে আমর (রা.) থেকে বর্ণিত— ‘নবী করিম (সা.)  বলেছেন, জান্নাতের মধ্যে রাইয়ান নামক একটি দরজা আছে। এ দরজা দিয়ে কেবল কিয়ামতের দিন রোজাদার লোকেরা প্রবেশ করবে। তাদের ছাড়া আর কেউ এ দরজা দিয়ে প্রবেশ করতে পারবে না। ঘোষণা দেওয়া হবে, রোজাদার লোকেরা কোথায়, তখন তারা দাঁড়াবে। তাদের ছাড়া আর কেউ এ দরজা দিয়ে প্রবেশ করবে না। তাদের প্রবেশের পরই দরজা বন্ধ করে দেওয়া হবে। যাতে এ দরজা দিয়ে আর কেউ প্রবেশ না করে।’ রোজা গুনাহ মোচনের অন্যতম মাধ্যম। রসুলুল্লাহ (সা.) বলেন, ‘যে ব্যক্তি ইমান ও চেতনা সহকারে রোজা রাখবে আল্লাহ তার পেছনের সমস্ত গুনাহ মাফ করে দিবেন।’ রোজা কিয়ামতের দিন মুমিন ব্যক্তির জন্য সুপারিশকারী হবে। হাদিসে আছে, হজরত আবদুল্লাহ ইবনে আমর (রা.) থেকে বর্ণিত, ‘রসুলুল্লাহ (সা.) বলেন, রোজা এবং কোরআন বান্দার জন্য সুপারিশ করবে। রোজা বলবে, হে আমার রব! আমি তাকে দিনের বেলা পানাহার এবং যৌনক্রিয়া থেকে বিরত রেখেছি। তার সম্পর্কে আমার সুপারিশ কবুল করুন। কোরআন বলবে, আমি তাকে রাতে নিদ্রা থেকে বিরত রেখেছি। তার সম্পর্কে আমার সুপারিশ কবুল করুন। তখন এদের সুপারিশ কবুল করা হবে।’ রোজার পুরস্কার আল্লাহ নিজ হাতে দেবেন। রোজার মাধ্যমে আচার-আচরণ ও চরিত্র সুন্দর হয়।রোজা মানুষকে আখেরাতমুখী করে। সামাজিক সহমর্মিতা ও ভ্রাতৃত্ববোধ সৃষ্টি করে। এটি আল্লাহ ও বান্দার মধ্যে নিতান্ত গোপন ইবাদত তাই এর মাধ্যমে আল্লাহ ও বান্দার মধ্যে সম্পর্ক দৃঢ়তর হয়। রোজা দ্বারা প্রবৃত্তির ওপর আকলের পরিপূর্ণ নিয়ন্ত্রণ প্রতিষ্ঠিত হয়। অর্থাৎ এর দ্বারা মানুষের পাশবিক শক্তি অবদমিত হয় এবং রুহানি শক্তি বৃদ্ধি পায়। কেননা ক্ষুধা ও পিপাশার কারণে মানুষের জৈবিক ও পাশবিক ইচ্ছা হ্রাস পায়। মহান আল্লাহ রাব্বুল আলামিনের প্রতি কৃতজ্ঞ থাকার কারণে মনুষ্যত্ব জাগ্রত হয় এবং অন্তর বিগলিত হয়। রোজার দ্বারা মানুষের অন্তরে আল্লাহর ভয়ভীতি এবং তাকওয়ার গুণ সৃষ্টি হয়। তাই আল্লাহ সুবহানাল্লাহু তাআলা পবিত্র কোরআনের সুরা বাকারার ১৮৩ নম্বর আয়াতে বলেছেন, হে ইমানদারগণ! তোমাদের জন্য সিয়ামের বিধান দেওয়া হলো যেমন বিধান তোমাদের পূর্ববর্তীদের দেওয়া হয়েছিল। যাতে তোমরা তাকওয়া হাসিল করতে সক্ষম হও। রোজার দ্বারা মানুষের স্বভাবে নম্রতা ও বিনয় সৃষ্টি হয় এবং মানব মনে আল্লাহর আজমত ও মহানত্বের ধারণা জাগ্রত হয়। মানুষের দূরদর্শিতা আরও প্রখর হয় এবং মানব মনে এমন এক নূরানি শক্তি সৃষ্টি হয়, যার দ্বারা মানুষ সৃষ্টির ও বস্তুর গূঢ় রহস্য সম্বন্ধে অবগত হতে সক্ষম হয়।রোজার বরকতে মানুষ ফেরেস্তা চরিত্রের কাছাকাছি পৌঁছতে পারে। মানুষের মধ্যে ভ্রাতৃত্ব ও মমত্ববোধ এবং পরস্পরের প্রতি ভালোবাসার সৃষ্টি হয়। কেননা যে ব্যক্তি ক্ষুধার্ত ও পিপাসিত থাকেনি সে কখনো ক্ষুধার্ত মানুষের দুঃখ-কষ্ট বুঝতে পারে না। অপরদিকে কোনো ব্যক্তি যখন রোজা রাখেন এবং উপবাস থাকেন তখন তিনি যথাযথভাবে উপলব্ধি করতে পারেন যে যারা অনাহারে ও অর্ধাহারে দিন কাটাচ্ছে, আর তখনই অনাহারক্লিষ্ট মানুষের প্রতি তার অন্তরে সহানুভূতির উদ্রেক হয়। রোজা পালন করা আল্লাহর প্রতি গভীর মহব্বতের অন্যতম নিদর্শন। কেননা কারও প্রতি মহব্বত জন্মালে, তাকে লাভ করার প্রয়োজনে প্রেমিক পানাহার বর্জন করে এবং সবকিছু ভুলে যায়, তাই রোজা হলো আল্লাহর মহব্বতের অন্যতম নিদর্শন। রোজা মানুষকে শয়তানের আক্রমণ থেকে হেফাজত করে। রোজা দ্বারা মানুষের শারীরিক সুস্থতা হাসিল হয়। স্বাস্থ্যবিজ্ঞানীদের মতে, প্রত্যেক মানুষের জন্য বছরে কয়েক দিন উপবাস থাকা আবশ্যক। তাদের মতে, স্বল্প খাদ্য গ্রহণ স্বাস্থ্যের জন্য খুবই উপকারী। সুফি-সাধকদের মতে, হূদয়ের স্বচ্ছতা হাসিলে স্বল্প খাদ্য গ্রহণের বিরাট ভূমিকা রয়েছে। রোজা দেহের রোগ প্রতিরোধ ক্ষমতা বৃদ্ধি করে। এর কারণে শরীরে চর্বি জমতে পারে না।লেখক : খতিব, বায়তুন নূর কেন্দ্রীয় জামে মসজিদ, দক্ষিণ পীরেরবাগ, ঢাকা।"
"জননিরাপত্তার স্বার্থে রাজধানীর ভাড়াটিয়াদের সম্পর্কে তথ্য-উপাত্ত সংগ্রহের উদ্যোগ নেয় ঢাকা মহানগর পুলিশ (ডিএমপি)। দুর্ঘটনা ও বিপদে সংশ্লিষ্ট নাগরিকদের স্বজনদের সহায়তা দেওয়া এবং সন্দেহভাজনদের গতিবিধি শনাক্ত করার জন্য এ উদ্যোগের প্রাসঙ্গিকতা ছিল গুরুত্বের দাবিদার। কিন্তু নানা জটিলতা ও জনসচেতনতার অভাবে উদ্যোগটির বাস্তবায়ন চলছে বেশ ধীরগতিতে। দুই দফা সময় বাড়ালেও ভাড়াটিয়া তথ্য ফরম পূরণের কার্যক্রমে গতি আসেনি। এ বিষয়ে গত ৩০ এপ্রিল পর্যন্ত ১৮ লাখ ভাড়াটিয়ার তথ্য সংগ্রহ করে ঢাকা মহানগর পুলিশ। মে মাসে কী পরিমাণ তথ্য সংগ্রহ হয়েছে, সে ব্যাপারে ডিএমপির কাছ থেকে নির্দিষ্ট তথ্য পাওয়া না গেলেও সংশ্লিষ্ট সূত্রের বরাত দিয়ে বাংলাদেশ প্রতিদিনের প্রতিবেদনে বলা হয়েছে গত ২৯ মে পর্যন্ত প্রায় ৩০ লাখ ভাড়াটিয়ার তথ্য ফরম হাতে পেয়েছে পুলিশ, যা মোট ভাড়াটিয়ার অর্ধেকেরও কম। প্রাপ্ত তথ্য দিয়ে একটি যুগোপযোগী ডাটাবেইস তৈরি করবে ডিএমপি। এ জন্য তারা একটি সফটওয়্যারও তৈরি করেছে। তবে নানা জটিলতায় তথ্য লিপিবদ্ধকরণ কাজই এখনো শুরু হয়নি। ফেব্রুয়ারি থেকে এপ্রিলের মাঝামাঝি পর্যন্ত তথ্য ফরম পূরণে তোড়জোড় দেখা গেলেও এরপর তা ঝিমিয়ে পড়ে। বাড়িওয়ালা ও ভাড়াটিয়াদের তথ্য ফরম জমা দিতেও আর বলা হচ্ছে না ডিএমপির পক্ষ থেকে। কিছু এলাকায় ফরম গ্রহণ করে জমা দেননি বাড়িওয়ালারা। পূরণকৃত ফরমে সঠিক তথ্য হয়েছে কিনা, তা যাচাই হয়নি অনেক এলাকায়ই। রাজধানীর ভাড়টিয়াদের সম্পর্কে পূর্ণাঙ্গ তথ্য সংগ্রহ করা গেলে সন্দেহভাজনদের ওপর পুলিশের নজর রাখার ক্ষেত্রে সুবিধা পাওয়া যাবে। পেশাদার অপরাধী ও জঙ্গি তত্পরতার নিয়ন্ত্রণেও তা তাত্পর্যপূর্ণ ভূমিকা রাখতে সক্ষম হবে। অপরাধ সংঘটিত হওয়ার পরপরই ত্বরিত গতিতে ব্যবস্থা নেওয়ার ক্ষেত্রে সংরক্ষিত তথ্য-উপাত্ত কাজে লাগানো যাবে সহজেই।  দেশ যখন জঙ্গিবাদ ও সন্ত্রাসবাদের হুমকির সম্মুখীন তখন এই অশুভ দৈত্যকে ঠেকাতে নাগরিক সম্পর্কিত তথ্য-উপাত্ত আইনশৃঙ্খলা বাহিনীর সক্ষমতা বৃদ্ধিতে অবদান রাখবে। যে লক্ষ্য পূরণে ভাড়াটিয়া তথ্য দ্রুত সংগ্রহ এবং তা সংরক্ষণের উদ্যোগ নেওয়া উচিত।"
"নারায়ণগঞ্জের সিদ্ধিরগঞ্জ থানা আওয়ামী লীগ সভাপতি মজিবুর রহমানের বিরুদ্ধে জমি দখলের অভিযোগ এনে থানায় জিডি হয়েছে। বৃহস্পতিবার রাতে শওকত আলী ওরফে সিরাজ নামে এক ব্যক্তি এ জিডি করেন। এতে ভুক্তভোগীকে প্রাণনাশের হুমকির অভিযোগও আনা হয়েছে।এলাকাবাসী জানান, শওকত আলীর বসতবাড়ির মধ্যে জোর করে মজিবুর রহমানের ব্যক্তিগত রাস্তার সীমানা খুঁটা বসিয়েছেন তার লোকজন। মজিবুর রহমানের দাবি, আমি ব্যক্তিগত ওই রাস্তার জন্য পাঁচ ফুট জায়গা ছেড়েছি। জোর করে জমি দখলের বিষয়টি মিথ্যা।—সিদ্ধিরগঞ্জ প্রতিনিধিগাজীপুরের কালিয়াকৈর উপজেলার চন্দ্রা এলাকায় নূর গ্রুপের একটি পোশাক কারখানায় শনিবার সকালে অগ্নিকাণ্ডের ঘটনা ঘটেছে। কালিয়াকৈর ও সাভারের ইপিজেড ফায়ার স্টেশনের ৮টি ইউনিটের কর্মীরা ঘটনাস্থলে গিয়ে আগুন নিয়ন্ত্রণের কাজ  করেন। এ ঘটনায় কোনো আহত হওয়ার খবর পাওয়া যায়নি।—গাজীপুর প্রতিনিধিঢাকার ধামরাই উপজেলায় এবারের এসএসসি ও সমমান পরীক্ষায় জিপিএ-৫ প্রাপ্ত ১৩৯ কৃতী শিক্ষার্থীকে শনিবার স্থানীয় বেসরকারি উন্নয়ন সংস্থা সজাগের উদ্যোগে সংবর্ধনা দেওয়া হয়েছে। কালামপুর রেডিও সজাগ সেন্টারে ফেরদৌস আহম্মেদের সভাপতিত্বে অনুষ্ঠানে প্রধান অতিথি ছিলেন এমএ মালেক এমপি। অন্যান্যের মধ্যে উপস্থিত ছিলেন পৌর মেয়র গোলাম কবির, ইউএনও সৈয়দ শরিফুল ইসলাম, আব্দুল মতিন, মুক্তিযোদ্ধা মর্তুজ আলী প্রমুখ।—ধামরাই প্রতিনিধিঠাকুরগাঁওয়ে বিএনসিসি’র ৪ মহাস্থান ব্যাটালিয়নের ক্যাডেটদের ১ম ব্যাটালিয়ন প্রশিক্ষণের অনুশীলন-২০১৬ সমাপনী অনুষ্ঠান অনুষ্ঠিত হয়েছে। শনিবার সকালে ঠাকুরগাঁও সরকারি কলেজে ১০ দিনব্যাপী প্রশিক্ষণ শেষ হয়। সমাপনি অনুষ্ঠানে বক্তব্য দেন, ঠাকুরগাঁও চেম্বার অব কমার্স ইন্ডাস্ট্রিজের সহ-সভাপতি মুরাদ হোসেন, মেজর মো. হারুন অর রশিদ প্রমুখ। —ঠাকুরগাঁও প্রতিনিধি‘বাল্যবিয়ে করবো না, বাল্য বিয়ে মানবো না’ শপথ গ্রহণের মধ্যে দিয়ে বাল্যবিয়েকে লাল কার্ড দেখিয়েছেন চুয়াডাঙ্গা ফাযিল মাদরাসার শিক্ষার্থীরা। শনিবার মাদরাসা প্রাঙ্গণে শিক্ষার্থী সমাবেশে এ শপথ নেন তারা। সমাবেশে প্রধান অতিথি ছিলেন সদর উপজেলা নির্বাহী কর্মকর্তা কেএম মামুন উজ্জামান। —চুয়াডাঙ্গা প্রতিনিধিবোরহানউদ্দিন শহরের একটি ওষুধের দোকান থেকে গতকাল শান্ত (১৭) নামে এক কর্মচারীর ঝুলন্ত লাশ উদ্ধার করা হয়েছে। শান্ত উপজেলার কাচিয়া ইউনিয়নের ১ নম্বর ওয়ার্ডের পরিমল মাঝির ছেলে। ওই ঘটনায় থানায় অপমৃত্যু মামলা হয়েছে।—ভোলা প্রতিনিধিমৌলভীবাজারের শ্রীমঙ্গল উপজেলার কালাপুর ইউনিয়নের গোস্বাই বাড়ীর শ্রী শ্রী রাধানাথ সেবাশ্রমে চুরি হয়েছে। সেবাইত পৃথী ভূষণ গোস্বামী জানান, শনিবার রাতে আশ্রমের মন্দিরের গ্রিল ভেঙে মূর্তিসহ প্রায় ১০ লাখ টাকার মালামাল চুরি হয়ে যায়। এসআই সৈয়দ মাহবুব জানান, মন্দিরের চুরি হওয়া মালামাল উদ্ধারের চেষ্টা চলছে।—শ্রীমঙ্গল প্রতিনিধি"
"নারায়ণগঞ্জের রূপগঞ্জে পাওনা টাকা চাওয়াকে কেন্দ্র করে সোহেব হোসেন নামে এক যুবকের হাতের রগ কেটে ফেলেছে দুর্বৃত্তরা। এ সময় তাকে পিটিয়ে গুরুতর আহত করা হয়। শুক্রবার রাতে উপজেলার নোয়াপাড়ায় ঘটে এ ঘটনা। সোহেব ওই এলাকার আব্দুল কাদিরের ছেলে। তাকে ঢাকা মেডিকেলে ভর্তি করা হয়েছে।রূপগঞ্জ থানার ওসি জানান, এ ধরনের ঘটনার অভিযোগ পেয়েছি। তদন্ত করে ব্যবস্থা নেওয়া হবে।"
"লালমনিরহাটের কালীগঞ্জ উপজেলার একটি বিদ্যালয়ের প্রধান শিক্ষককে মারপিটের প্রতিবাদ ও অভিযুক্তের বিচার দাবিতে বিক্ষোভ, মানববন্ধন, ক্লাস বর্জন করেছে শিক্ষার্থীরা। খান্ডোরচড়া বহুমুখী উচ্চ বিদ্যালয় মাঠে গতকাল ঘণ্টাব্যাপী এ কর্মসূচি পালন করা হয়।এতে শিক্ষক-অভিভাবকরাও অংশ নেন। বৃহস্পতিবার সন্ধ্যায় ওই বিদ্যালয়ের প্রধান শিক্ষককে প্রকাশ্যে মারধর করেন আব্দুস সাত্তার নামে এক মাতব্বর।"
নারায়ণগঞ্জের রূপগঞ্জে জমি সংক্রান্ত বিরোধকে কেন্দ্র করে পৃথক স্থানে সংঘর্ষ হয়েছে। আহত হয়েছে ১৮ জন। একপক্ষ অপরপক্ষের বাড়িঘরে হামলা ও লুটপাট করেছে। শিমুলিয়া ও পিতলগঞ্জে গতকাল ঘটে এ ঘটনা।
"বগুড়ার শিবগঞ্জে বাসের ধাক্কায় তিন অটোযাত্রী নিহত হয়েছেন। এছাড়া সড়ক দুর্ঘটনায় নারায়ণগঞ্জের সোনারগাঁয়ে ভাই-বোন ও হবিগঞ্জের বাহুবলে প্রাণ হারিয়েছেন দুই কাতার প্রবাসী। বরিশালে ট্রাকচাপায় মারা গেছেন দুজন। নিজস্ব প্রতিবেদক ও প্রতিনিধিদের খবর— বগুড়া : শিবগঞ্জ উপজেলার মোকামতলার মুরাদপুরে বাসের ধাক্কায় ব্যাটারিচালিত অটোরিকশার তিন যাত্রী নিহত ও তিনজন আহত হয়েছেন। ঢাকা-বগুড়া মহাসড়কে গতকাল বিকালে এ দুর্ঘটনা ঘটে। নিহতরা হলেন— শিবগঞ্জ উপজেলার লিলু মিয়া, আয়ুব আলী ও আব্দুর রহিম। সোনারগাঁ : ঢাকা-চট্টগ্রাম মহাসড়কের নারায়ণগঞ্জের সোনারগাঁয়ে কাভার্ডভ্যানের চাপায় ভাই-বোনের মৃত্যু হয়েছে। দড়িকান্দি বাসস্ট্যান্ডে গতকাল এ দুর্ঘটনা ঘটে। নিহতরা হল— তানিয়া ও সানি হোসেন। তারা সনমান্দি ইউপির ভাটিকান্দি গ্রামের সবির উদ্দিনের সন্তান। তানিয়া অষ্টম শ্রেণি ও সানি ষষ্ঠ শ্রেণিতে পড়ত। এ দুর্ঘটনায় তাদের মা গুরুতর আহত হন। তাকে ঢাকা মেডিকেলে পাঠানো হয়েছে।  হবিগঞ্জ : ঢাকা-সিলেট মহাসড়কের হবিগঞ্জের বাহুবলে গতকাল বাস-ট্রাক ও প্রাইভেট কারের ত্রিমুখী সংঘর্ষে দুই কাতার প্রবাসী নিহত হয়েছেন। আহত হয়েছেন ২০ জন। নিহতরা হলেন— সিলেট কানাইঘাটের আবুল কালাম পাখি ও মৌলভীবাজার কমলগঞ্জের আইরিন বেগম। বরিশাল : গৌরনদী উপজেলার মাহিলাড়া বাসস্ট্যান্ড এলাকায় নিয়ন্ত্রণ হারানো ট্রাকের চাপায় দুই ব্যক্তি নিহত হয়েছে। তারা হলেন— মাহিলাড়া এলাকার আবুল কালাম মোল্লা ও সালাউদ্দিন বেপারী।"
"মাদারীপুরের শিবচরের সন্ন্যাসীর চর ইউপির পূর্ব সন্ন্যাসীর চর প্রাথমিক বিদ্যালয় কেন্দ্রে প্রথম দুই ঘণ্টায় ভোট পড়েছে ৪২০টি। হিসাব করে দেখা যায়, এ কেন্দ্রে মিনিটে ভোট পড়েছে প্রায় চারটি। সকাল ১০টার দিকে শিবচরের পূর্ব সন্ন্যাসীর চর কেন্দ্রে গিয়ে দেখা যায় বাইরে তেমন ভোটার নেই। ব্যালট বক্স ভর্তি। ওই কেন্দ্রের প্রিজাইডিং অফিসার মাহমুদ কবির সজীব জানান, এখানে মোট ভোটার ১ হাজার ৩৭৪ জন। সকাল ১০টায় মধ্যেই ৪২০ জন ভোট দিয়েছেন। ওই কেন্দ্রে বিএনপি প্রার্থীর কোনো এজেন্ট খুঁজে পাওয়া যায়নি। ধানের শীষের প্রার্থী গিয়াস উদ্দিনের দাবি, তার এজেন্টদের ভয়ভীতি দেখিয়ে বের করে দেওয়া হয়েছে। একই চিত্র দেখা গেছে উমেদপুর ইউনিয়নের আলেপুর কাজীবাড়ী সরকারি প্রাথমিক বিদ্যালয়সহ প্রায় সব ভোট কেন্দ্রেই।"
সিরাজগঞ্জের এনায়েতপুরের মুলকান্দিতে মন্দিরের দুটি প্রতিমা ভাঙচুরের ঘটনা ঘটেছে। শুক্রবার রাতে এ ঘটনা ঘটে। সংবাদ পেয়ে শনিবার সকালে পুলিশ ঘটনাস্থল পরিদর্শন করলেও কেউ কোনো অভিযোগ দেয়নি।
রংপুরে মাদ্রাসাছাত্র ও নরসিংদীতে অটোচালক খুন হয়েছেন। দিনাজপুরে ভাইয়ের হাতে হত্যার অভিযোগ পাওয়া গেছে। গোপালগঞ্জে উদ্ধার করা হয়েছে অজ্ঞাত পরিচয় ব্যক্তির লাশ। রংপুর : পীরগঞ্জ উপজেলায় সুমন মিয়া নামে এক মাদ্রাসাছাত্রের লাশ উদ্ধার করেছে পুলিশ। উপজেলার চুল্লাখস্টিপাড়ার একটি বাগানে গাছের সঙ্গে বাঁধা অবস্থায় গতকাল মরদেহটি উদ্ধার করা হয়। সুমন ওই এলাকার সাইদুর রহমানের ছেলে ও স্থানীয় মাদ্রাসার দশম শ্রেণির ছাত্র ছিল।  নরসিংদী : জেলায় আলী হোসেন নামে এক অটোচালককে রগ ও গলা কেটে হত্যা করেছে দুর্বৃত্তরা। সদর উপজেলার সাহেপ্রতাপ এলাকার সিএনজি ফিলিং স্টেশনের পিছন থেকে গতকাল তার মরদেহ উদ্ধার করে পুলিশ। আলী হোসেন মধ্য শীলমান্দী নতুন বাজার এলাকার মনু মিয়ার ছেলে।দিনাজপুর : ছোট ভাইয়ের বটির কোপে নৃপেন ওড়াং নামে এক ব্যক্তি নিহত হয়েছেন বলে যোভিযোগ পাওয়া গেছে। তিনি হাকিমপুর উপজেলার খাটাউচন্না হিন্দু পাড়ার মোল্লা ওড়াংয়ের ছেলে। গোপালগঞ্জ : সদর উপজেলার চামটা নামক স্থানে গোপালগঞ্জ-টেকেরহাট সড়কের পাশ থেকে গতকাল অজ্ঞাত পরিচয় এক ব্যক্তির লাশ উদ্ধার করেছে পুলিশ। মরদেহ গোপালগঞ্জ জেনারেল হাসপাতাল মর্গে পাঠানো হয়েছে।
"কক্সবাজার চকরিয়া উপজেলার ইউনিয়ন বমুবিলছড়িতে ধর্ষণের শিকার কিশোরী বিচার চেয়ে প্রশাসনের বিভিন্ন দপ্তরসহ সমাজপতিদের দ্বারে দ্বারে ঘুরে বেড়াচ্ছেন। অন্যদিকে মামলা তুলে না নিলে আরও বড় ধরনের ক্ষতি করার হুমকি দিচ্ছে আসামি। এলাকায় প্রকাশ্যে দাপটের সঙ্গে বিচরণ করছে সে। ভুক্তভোগী পরিবারের অভিযোগ, ধর্ষণের ৪৭ দিন পার হলেও অভিযুক্তকে পুলিশ গ্রেফতার না করায় সে আরও বেপরোয়া হয়ে উঠেছে। জানা গেছে, গত ১৮ এপ্রিল রাতে বাড়িতে ঢুকে কিশোরীকে ধর্ষণ করে স্থানীয় নারায়ণ দে। ঘটনার সময় বাড়িতে অন্য কোনো সদস্য ছিলেন না।"
