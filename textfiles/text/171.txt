"পল্লীর দরিদ্র মানুষের আয় বৃদ্ধি এবং কর্মসংস্থানের জন্য পল্লী উন্নয়ন তহবিল, প্রকল্প ব্যবস্থাপনা তহবিল ও বোর্ড পরিচালনা তহবিল গঠনের ক্ষমতা দিয়ে বাংলাদেশ পল্লী উন্নয়ন বোর্ড বিল ২০১৮ পাস করেছে সংসদ।স্পিকার ড. শিরীন শারমিন চৌধুরীর সভাপতিত্বে সংসদে শীতকালীন অধিবেশনে গতকাল বিলটি পাস হয়। বিলটি পাস করার প্রস্তাব করেন স্থানীয় সরকার প্রতিমন্ত্রী মশিউর রহমান রাঙ্গা। এর আগে বিলের ওপর আনীত সংশোধনী, জনমত যাচাই ও বাছাই কমিটিতে প্রেরণের প্রস্তাবসমূহ কণ্ঠভোটে নাকচ হয়ে যায়। ১৯৮২ সালে প্রণীত ‘বাংলাদেশ রুরাল ডেভেলপমেন্ট বোর্ড অর্ডিন্যান্স-১৯৮২’ বাতিল করে বাংলায় সংশোধিত আকারে নতুনভাবে আইনটি প্রণীত হয়।"