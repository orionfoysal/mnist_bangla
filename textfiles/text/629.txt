"সংবাদমাধ্যম এবং বুদ্ধিবৃত্তির সঙ্গে জড়িত বিভিন্ন পেশার মানুষের আপত্তির মুখে তথ্য ও যোগাযোগ প্রযুক্তি (আইসিটি) আইন বাতিল নিঃসন্দেহে সরকারের শুভবুদ্ধিরই পরিচায়ক। তবে মন্ত্রিসভায় যে ডিজিটাল নিরাপত্তা আইন অনুমোদন করা হয়েছে তাতে ঘুরেফিরে ৫৭ ধারা বহাল রাখা হয়েছে কিনা সেটি বড় মাপের একটি প্রশ্ন হয়ে দেখা দিয়েছে। নতুন এ আইন শুভঙ্করের ফাঁকি এমন কথাও জোরেশোরে উচ্চারিত হচ্ছে। তার পরও আমরা সরকারকে সাধুবাদ জানাতে চাই বহুল সমালোচিত ৫৭ ধারা বাতিলের ঔদার্য দেখানোর জন্য; এ আইন যে ভালো আইন নয় তা প্রকারান্তরে স্বীকার করার জন্য। আশা করব ৩২ ধারার প্রস্তাবিত আইনে বাতিলকৃত আইনের আছর থাকলে তা পাস করার আগে পুঙ্খানুপুঙ্খভাবে বিবেচনা করা হবে।"