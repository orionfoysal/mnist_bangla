"কোমলমতি শিক্ষার্থীদের মধ্যে সততার আলো ছড়িয়ে দিতে শিক্ষাপ্রতিষ্ঠান ভিত্তিক ৬০১তম ‘সততা স্টোর’ চালু করেছে দুর্নীতি দমন কমিশন (দুদক)। গতকাল রাজধানীর কাকরাইলে উইলস লিটল ফ্লাওয়ার স্কুল অ্যান্ড কলেজে ইউএনডিপির সহযোগিতায় দুদক এ স্টোর স্থাপন করে। দুদক কমিশনার এ এফ এম আমিনুল ইসলাম এ স্টোরের উদ্বোধন করেন।উদ্বোধন শেষে উইলস লিটল ফ্লাওয়ার স্কুল অ্যান্ড কলেজের মিলনায়তনে এক আলোচনা সভার আয়োজন করা হয়। এ সময় দুদকের মহাপরিচালক মো. আতিকুর রহমান খান ও মো. জাফর ইকবাল, ইউএনডিপির কান্ট্রি ডিরেক্টর সুদীপ্ত মুখার্জি, শিক্ষা প্রতিষ্ঠানটির গভর্নিং বডির চেয়ারম্যান মুহাম্মদ আরিফুর রহমান ও ভারপ্রাপ্ত অধ্যক্ষ মো. আবুল হোসেন উপস্থিত ছিলেন।"