"বান্দরবানের লামায় দুর্গম পাহাড়ি অঞ্চলে বিনামূল্যে চিকিৎসা সেবা পেলেন তিন হাজারেরও বেশি রোগী। রোগীদের চিকিৎসা পরামর্শের পাশাপাশি বিনামূল্যে ওষুধও দেওয়া হয়, যা এ অঞ্চলের সুবিধাবঞ্চিত মানুষের জন্য এক দুর্লভ ঘটনা। গতকাল দিনব্যাপী এ মেডিকেল ক্যাম্পে বান্দরবান সদর, লামা, আলী কদম, চট্টগ্রামের লোহাগাড়া ও কক্সবাজারের চকরিয়ার দূরবর্তী অঞ্চল থেকে সুবিধাবঞ্চিত অস্বচ্ছল তিন হাজারের বেশি মানুষ আসেন সেবা নিতে। তাদের সেবা দিতে ঢাকা ও চট্টগ্রাম থেকে আসেন শতাধিক চিকিৎসক। গত কয়েক বছরের মতো এবারও এই ফ্রি মেডিকেল ক্যাম্পের আয়োজন করে কোয়ান্টাম ফাউন্ডেশন।"