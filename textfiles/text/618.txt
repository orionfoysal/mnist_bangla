"আনুষ্ঠানিকভাবে ক্লাস শুরু হলো হবিগঞ্জে ‘শেখ হাসিনা মেডিকেল কলেজে’র। জাঁকজমকপূর্ণ অনুষ্ঠানের মাধ্যমে গতকাল ক্লাস শুরু উদ্বোধন করেন হবিগঞ্জ-৩ আসনের এমপি অ্যাডভোকেট মো. আবু জাহির। ২৫০ শয্যার হবিগঞ্জ আধুনিক হাসপাতালের অস্থায়ী ক্যাম্পাস প্রাঙ্গণে আয়োজিত উদ্বোধনী অনুষ্ঠানে আরও বক্তৃতা করেন স্বরাষ্ট্র সচিব মোখলেছুর রহমান, যোগাযোগ মন্ত্রণালয়ের সেতু বিভাগের সচিব নজরুল ইসলাম, যুগ্ম সচিব মনীন্দ্র কিশোর মজুমদার, জেলা প্রশাসক মনীষ চাকমা প্রমুখ। সভাপতিত্ব করেন ‘শেখ হাসিনা মেডিকেল কলেজে’র অধ্যক্ষ ডা. আবু সুফিয়ান। নতুন প্রতিষ্ঠিত ‘শেখ হাসিনা মেডিকেল কলেজে’ ভর্তির সুযোগ পেয়ে এমবিবিএস প্রথম বর্ষের শিক্ষার্থীরা আনন্দ প্রকাশ করেন।"