"আওয়ামী লীগের রাজনীতিতে ফের আলোচনায় এসেছে ‘কাউয়া’। রাজধানীসহ জেলা-উপজেলায় এত দিন দলের ভিতরে লুকিয়ে থাকা ও ক্ষমতার ক্রিম খেয়ে হৃষ্টপুষ্ট কাউয়া তাড়াতে ব্যস্ত তৃণমূল আওয়ামী লীগ। ঢাকার মোহাম্মদপুর ও টাঙ্গাইলের ভূঞাপুরে কাউয়ামুক্ত আওয়ামী লীগ চেয়ে বিলবোর্ড ও পোস্টার সাঁটানো হয়েছে। হাইব্রিড ও অনুপ্রবেশকারীদের ‘কাউয়া’ বলে আখ্যা দিচ্ছেন তারা। গত বছর ২২ মার্চ সিলেটে বিভাগীয় প্রতিনিধি সভায় সংগঠনে ‘কাউয়া’ ঢুকছে বলে মন্তব্য করেছিলেন দলটির সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের।"