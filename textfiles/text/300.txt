"বিএনপি চেয়ারপারসন বেগম খালেদা জিয়া রাজধানীর গুলশানের বাসা থেকে পুরান ঢাকার বকশীবাজারের বিশেষ আদালতে যাওয়ার পথে গতকাল কয়েকদফায় ত্রিমুখী সংঘর্ষ হয়েছে। পুলিশ, আওয়ামী লীগ ও বিএনপি নেতা-কর্মীরা সংঘর্ষে জড়িয়ে পড়েন। আদালতে যাওয়ার সময় মগবাজার থেকে বিপুলসংখ্যক বিএনপি নেতা-কর্মী খালেদা জিয়ার গাড়িবহরে যোগ দেন। মগবাজার থেকে কাকরাইল পর্যন্ত দফায় দফায় সংঘর্ষ চলে। বিভিন্ন স্থান থেকে বিএনপি চেয়ারপারসনের বিশেষ সহকারী শামসুর রহমান শিমুল বিশ্বাস, চেয়ারপারসনের উপদেষ্টা আতাউর রহমান ঢালী, ছাত্রদল সভাপতি রাজীব আহসানসহ অর্ধশত নেতা-কর্মীকে আটক করা হয়েছে।"