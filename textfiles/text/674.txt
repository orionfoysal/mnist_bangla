"তথ্যমন্ত্রী হাসানুল হক ইনু বলেছেন, ‘মাত্র দুই কোটি টাকার দুর্নীতিতে এই সাজা হওয়ায় বিএনপি নেতারা কাতর। আমি তাদের কাছে জানতে চাই— কত টাকা চুরি করলে বিচার করা যায় না?’ মুক্তিযুদ্ধের অন্যতম সংগঠক ও জাসদ নেতা কাজী আরেফ আহমেদের ১৯তম শাহাদাতবার্ষিকী উপলক্ষে গতকাল রাজধানীর স্বামীবাগে কাজী আরেফ আইডিয়াল হাইস্কুলে কাজী আরেফ ফাউন্ডেশন আয়োজিত স্মরণসভায় প্রধান অতিথির বক্তব্যে তিনি এসব কথা বলেন।  তথ্যমন্ত্রী বলেন, ‘ট্রাফিক পুলিশ ট্রাক থামিয়ে একশ টাকা নিলে চাকরি যায়, জেল হয়। ইউনিয়ন পরিষদ চেয়ারম্যানরা পাঁচশ টাকার গম চুরি করলে জেল হয়। আর সাবেক প্রধানমন্ত্রী এতিমের দুই কোটি টাকা চুরি করলে যদি বিচার না হয়, তাহলে দেশে বিচারই থাকবে না।"