"ওআইসিভুক্ত দেশগুলোর পর্যটনবিষয়ক মিনিস্টারিয়াল কনফারেন্সে ঢাকাকে ২০১৯ সালের ওআইসি সিটি অব ট্যুরিজম ঘোষণা করা হয়েছে। এ ছাড়া ২০১৮ সাল ইরানের তাবরিজক ও ২০২০ সাল আজারবাইজানের গাবালাকে ওআইসি সিটি অব ট্যুরিজম ঘোষণা করা হয়। দুই দিনব্যাপী সম্মেলন শেষে গতকাল সন্ধ্যায় সোনারগাঁও হোটেলে সংবাদ সম্মেলনে এ তথ্য জানিয়েছেন বেসামরিক বিমান চলাচল ও পর্যটনমন্ত্রী এ কে এম শাহজাহান কামাল। তিনি বলেন, আগামী দুই বছরের জন্য বাংলাদেশ ওআইসি ট্যুরিজম মিনিস্টার্স ফোরামের চেয়ারপারসন নির্বাচিত হয়েছে। গ্লোবাল ব্র্যান্ডিং হিসেবে বহির্বিশ্বে প্রমোট করার জন্য সদস্যভুক্ত দেশগুলোর সহযোগিতার মধ্য দিয়ে একটি পরিকল্পনা সম্মেলনে অনুমোদন করা হয়েছে।"