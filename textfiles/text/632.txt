"চাকরি রাজস্ব খাতে নেওয়ার দাবিতে চলমান আমরণ অনশনে গতকাল পর্যন্ত ৯৭ জন কমিউনিটি হেলথ কেয়ার প্রোভাইডার (সিএইচসিপি) অসুস্থ হয়ে হাসপাতালে ভর্তি হয়েছেন। দাবি আদায় না হওয়া পর্যন্ত কমিউনিটি ক্লিনিকে কর্মরত এ চাকরিজীবীদের আন্দোলন চলবে বলে জানিয়েছেন সিএইচসিপি অ্যাসোসিয়েশন কেন্দ্রীয় দাবি আদায় বাস্তবায়ন কমিটির সদস্য সচিব নঈম উদ্দিন। অনশনে অংশ নেওয়া স্বাস্থ্যকর্মীরা গতকাল বলেন, ২০১৩ সালে চাকরি রাজস্ব খাতে অন্তর্ভুক্তকরণের উদ্যোগ নেয় কর্তৃপক্ষ। বিগত দিনে আমাদের দাবি আদায় আন্দোলনের পরিপ্রেক্ষিতে স্বাস্থ্যমন্ত্রী এবং প্রকল্প পরিচালক আমাদের আশ্বস্ত করেন। কিন্তু এখন পর্যন্ত সেই উদ্যোগ বাস্তবায়নের কর্মকাণ্ড দৃষ্টিগোচর হয়নি।"