"বকেয়া বেতন-ভাতার জন্য আন্দোলনরত বরিশাল সিটি করপোরেশনের (বিসিসি) কর্মকর্তা-কর্মচারীদের সঙ্গে গতকালের মেয়রের সমঝোতা বৈঠক নিষ্ফল হয়েছে। আলোচনা ফলপ্রসূ না হওয়ায় আন্দোলন অব্যাহত রাখার ঘোষণা দিয়েছেন কর্মকর্তা-কর্মচারীরা। তারা বকেয়া বেতন ও প্রভিডেন্ট ফান্ডের অর্থ বরাদ্দ না পাওয়া পর্যন্ত কর্মবিরতি চালিয়ে যাওয়ার ঘোষণা দিয়েছেন। অপরদিকে বর্তমান পরিস্থিতি মন্ত্রণালয়ে জানানো হয়েছে বলে জানিয়েছেন সিটি মেয়র।স্থায়ী কর্মকর্তা-কর্মচারীদের পাঁচ মাসের বকেয়া বেতন ও ২০ মাসের প্রভিডেন্ট ফান্ডের বরাদ্দ এবং দৈনিক মজুরিভিত্তিক কর্মকর্তা-কর্মচারীদের চার মাসের বকেয়া বেতন পরিশোধের দাবিতে গত রবিবার আকস্মিক কর্মবিরতি শুরু করেন কর্মকর্তা-কর্মচারীরা।"