"চাঁপাইনবাবগঞ্জের ভোলাহাট থানার এসআই সিরাজের কুপ্রস্তাবে রাজি না হওয়ায় কলেজছাত্রীকে মাদক মামলায় ফাঁসিয়ে কারাগারে পাঠানোর অভিযোগ উঠেছে। জেলা প্রেস ক্লাবে গতকাল সংবাদ সম্মেলন করে ভোলাহাট উপজেলার বাসিন্দা ও ভুক্তভোগী ছাত্রীর বড় বোন এ অভিযোগ করেন। এ সময় ছাত্রীর মা উপস্থিত ছিলেন। লিখিত বক্তৃতায় বলা হয়, ভোলাহাট থানার এসআই সিরাজ উদ্দিন তার ডিগ্রি পরীক্ষার্থী ছোট বোনকে দীর্ঘদিন ধরে কুপ্রস্তাব দিয়ে আসছিল। এতে রাজি না হওয়ায় ষড়যন্ত্র করে গত ১৩ ফেব্রুয়ারি সিরাজ সঙ্গীয় ফোর্স নিয়ে ছাত্রীর কক্ষে ঢুকে তল্লাশির নামে আসবাবপত্র ভাঙচুর করে।"