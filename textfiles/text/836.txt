"দুর্নীতি মামলায় বিএনপি চেয়ারপারসন বেগম খালেদা জিয়ার সাজাকে বর্তমান সরকারের ‘সবচেয়ে বড় ভুল’ বলে আখ্যায়িত করেছেন লিবারেল ডেমোক্রেটিক পার্টির (এলডিপি) চেয়ারম্যান কর্নেল (অব.) অলি আহমদ বীরবিক্রম। তিনি বলেন, এই সাজার ফলে জনগণের মধ্যে খালেদা জিয়ার গ্রহণযোগ্যতা আরও বেড়েছে। গতকাল ঢাকা রিপোর্টার্স ইউনিটিতে ‘স্বাধীনতার ৪৭ বছর : গণতন্ত্রের সংকট’ শীর্ষক এক সেমিনারে প্রধান অতিথির বক্তব্যে তিনি এ কথা বলেন। সেমিনারের আয়োজন করে ‘দেশ বাঁচাও, মানুষ বাঁচাও আন্দোলন’ নামের একটি সংগঠন। এতে মূল বক্তা ছিলেন ঢাকা বিশ্ববিদ্যালয়ের সাবেক উপাচার্য অধ্যাপক ড. এমাজউদ্দীন আহমদ।"