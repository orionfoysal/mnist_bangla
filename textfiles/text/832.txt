"ঢাকা স্টক এক্সচেঞ্জের (ডিএসই) কৌশলগত অংশীদারিত্ব নিয়ে চীন ও ভারতভিত্তিক দুটি কনসোর্টিয়ামের প্রতিযোগিতার মধ্যে এবার দেশ দুটিই জড়িয়ে পড়েছে। চায়না দূতাবাস থেকে বাংলাদেশ  সিকিউরিটিজ অ্যান্ড এক্সচেঞ্জ কমিশনে (বিএসইসি) চিঠি দিয়ে বলা হয়েছে, ডিএসইর অংশীদারিত্ব নির্বাচনের ক্ষেত্রে যেন যথাযথ আইন ও নীতি অনুসরণ করা হয়। আর ওই চিঠির ওপর অর্থমন্ত্রী আবুল মাল আবদুল মুহিত নোট লিখেছেন, ডিএসইর কৌশলগত অংশীদার হওয়ার বিষয়ে চীনা কোম্পানিগুলোর সক্ষমতা নিয়েই তার সন্দেহ রয়েছে। সম্প্রতি ঢাকাস্থ চাইনিজ দূতাবাসের ইকোনমিক অ্যান্ড কমার্শিয়াল কাউন্সিলর লি গুয়াংজান বিএসইসিতে এই চিঠি পাঠান। অর্থমন্ত্রীকেও ওই চিঠির কপি পাঠায় চায়না দূতাবাস।"