"চাঞ্চল্যকর ২১ আগস্ট গ্রেনেড হামলার দুই মামলায় আসামিপক্ষে যুক্তিতর্ক উপস্থাপন অব্যাহত রয়েছে। গতকাল এ দুই মামলায় কারাগারে থাকা আসামি হাফেজ মাওলানা আবু তাহেরের পক্ষে যুক্তি উপস্থাপন শুরু করেন তার আইনজীবী জসিম উদ্দিন। আজ মঙ্গলবার পর্যন্ত মামলার কার্যক্রম মুলতবি করেন ঢাকার ১ নম্বর দ্রুত বিচার ট্রাইব্যুনালের বিচারক শাহেদ নূর উদ্দিন। পুরান ঢাকার নাজিমউদ্দিন রোডে পুরনো কেন্দ্রীয় কারাগারের পাশে স্থাপিত বিশেষ আদালতে মামলা দুটির বিচার চলছে। গতকাল আদালতে রাষ্ট্রপক্ষে উপস্থিত ছিলেন প্রধান কৌঁসুলি সৈয়দ রেজাউর  রহমান, বিশেষ পিপি মো. আবু আবদুল্লাহ ভূঞা প্রমুখ।"