"টানা ২৯ দিন বন্ধ থাকার পর খুলনা-যশোরের রাষ্ট্রায়ত্ত ৬ পাটকলে আবারও উত্পাদন শুরু হয়েছে। গতকাল সকাল সাড়ে ১০টা থেকে শ্রমিকরা কাজে যোগ দিলে কর্মচঞ্চলতা ফিরে আসে খুলনার শিল্পাঞ্চলে। এর আগে বুধবার রাতে খুলনার যুগ্ম শ্রম পরিচালকের দফতরে ত্রিপক্ষীয় বৈঠকে শ্রমিকদের বকেয়া মজুরি পরিশোধের আশ্বাস দেওয়া হলে কর্মবিরতি প্রত্যাহারের সিদ্ধান্ত হয়। বকেয়া মজুরি পরিশোধ ও মজুরি কমিশন গঠনসহ ১১ দফা দাবিতে খুলনার ৮ রাষ্ট্রায়ত্ত পাটকলে ২৮ ডিসেম্বর থেকে কর্মবিরতি শুরু হয়। এর মধ্যে খালিশপুর ও দৌলতপুর পাটকলের শ্রমিকরা ১৮ জানুয়ারি থেকে কাজে যোগ দেয়।"