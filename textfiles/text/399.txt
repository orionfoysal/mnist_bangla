"মাতারবাড়ীতে ১২০০ মেগাওয়াট ক্ষমতার কয়লাভিত্তিক বিদ্যুৎ কেন্দ্র নির্মাণের উদ্বোধন করে প্রধানমন্ত্রী শেখ হাসিনা বলেছেন, এর ফলে স্থানীয় মানুষের আর্থ-সামাজিক উন্নতির পাশাপাশি দেশের সামগ্রিক অর্থনীতির অগ্রগতি ত্বরান্বিত হবে। গতকাল দুপুরে গণভবন থেকে ভিডিও কনফারেন্সের মাধ্যমে বিদ্যুৎ কেন্দ্র নির্মাণ উদ্বোধন করেন। মহেশখালীর মাতারবাড়ী ও ধলঘাটা ইউনিয়নের ১৪১৪ একর জমিতে জাপান সরকারের সহযোগিতায় এবং জাপানের আন্তর্জাতিক উন্নয়ন সহযোগিতা সংস্থা জাইকার অর্থায়নে ৩৬ হাজার কোটি টাকা ব্যয়ে এ প্রকল্পটি বাস্তবায়ন হচ্ছে। মাতারবাড়ীর এই বিদ্যুৎ কেন্দ্র হবে বাংলাদেশের অন্যতম বড় বিদ্যুৎ প্রকল্প। প্রধানমন্ত্রী বলেন, ঘরে ঘরে বিদ্যুতের আলো জ্বলাটা এখন শুধু সময়ের ব্যাপার।"