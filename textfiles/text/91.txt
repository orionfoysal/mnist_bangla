"পার্বত্য চট্টগ্রামের জনগণের প্রতি শান্তি-শৃঙ্খলা বজায় রাখার আহ্বান জানিয়ে প্রধানমন্ত্রী শেখ হাসিনা বলেছেন, এ অঞ্চলের ভূমির মালিকানা তাদেরই থাকবে। প্রধানমন্ত্রী বলেন, ‘পার্বত্য অঞ্চলের মানুষকে আমি বলব, শান্তি-শৃঙ্খলা বজায় রাখতে হবে। কারণ শান্তিপূর্ণ পরিবেশ ছাড়া উন্নয়ন সম্ভব নয়।’ দুর্গম পার্বত্য এলাকায় বহুমুখী ব্যবহার উপযোগী চার হাজারতম পাড়াকেন্দ্রের উদ্বোধন অনুষ্ঠানে প্রধান অতিথির ভাষণে তিনি এসব কথা বলেন। গতকাল রাজধানীর প্যান প্যাসিফিক সোনারগাঁও হোটেল থেকে ভিডিও কনফারেন্সের মাধ্যমে তিনি নারী ও শিশুর সব ধরনের মৌলিক সামাজিক সেবা নিশ্চিত করতে এই চার হাজারতম পাড়াকেন্দ্রের আনুষ্ঠানিক উদ্বোধন করেন।"