"অভিবাসন ইস্যুতে ক্ষমতাসীন রিপাবলিকান ও বিরোধী ডেমোক্র্যাটদের মাঝে সমঝোতা না হওয়ায় যুক্তরাষ্ট্রের ফেডারেল সরকারের অচলাবস্থা তিন দিনে গড়িয়েছে। ফেডারেল সরকারের ব্যয়সংক্রান্ত একটি বিল পাসের লক্ষ্যে দল দুটি রবিবার গভীর রাত পর্যন্ত আলোচনা চালিয়েও কোনো ধরনের সমঝোতায় পৌঁছাতে পারেনি। এতে করে পার্লামেন্টের উচ্চকক্ষ সিনেটে ব্যয়সংক্রান্ত ওই বিলের ওপর ভোটদানও পিছিয়ে যায়। স্থানীয় সময় সোমবার দুপুরে (বাংলাদেশ সময় আজ ভোর) সিনেটে এ ভোট অনুষ্ঠিত হওয়ার কথা রয়েছে। বাজেট বরাদ্দ বিষয়ে সিনেটে অচলাবস্থা না কাটায় ফেডারেল সরকারের লাখ লাখ কর্মকর্তা-কর্মচারী সপ্তাহের প্রথম কার্যদিবস সোমবার (বাংলাদেশ সময় আজ) কর্মস্থলে যোগ দিতে পারছেন না।"