"লক্ষ্য আর মাধ্যম নিয়ে আধুনিক রাষ্ট্রের জনক ম্যাকিয়াভেলি একটি চমৎকার উক্তি করেছেন, তা হলো— ‘লক্ষ্য মাধ্যমের যৌক্তিকতা বিধান করে, মাধ্যম লক্ষ্যের নয়’  (End justifies the means, not means the end) । যুগে যুগে স্বৈরাচারী শাসকরা ম্যাকিয়াভেলির তত্ত্বে উদ্বুদ্ধ হয়ে রেজিমেন্টেড শাসন বাস্তবায়ন করেছেন এবং তারা ক্ষমতায় টিকে থাকার জন্য কখনো কখনো ধর্মকেও ব্যবহার করেছেন। ইসলামপন্থি দলগুলোর মতে, ‘একটি মুসলিমপ্রধান দেশে আধা ইমান-আকিদাসম্পন্ন লোকের সংখ্যাই বেশি থাকে। তাদের ভোটে কখনো একজন খাঁটি মুসলমান নির্বাচিত হয়ে পার্লামেন্টে আসবে না। সেজন্য বিপ্লবের প্রয়োজনীয়তা রয়েছে।"