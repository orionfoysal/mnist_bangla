"আল্লাহতায়ালার এক বিশেষ নিয়ামত ও পরিপূর্ণ জীবনব্যবস্থার নাম ইসলাম। এতে মানব জীবনের ব্যক্তিগত, পারিবারিক, সামাজিক, অর্থনৈতিক ও আন্তর্জাতিক পরিমণ্ডলের যাবতীয় বিষয়ের সমাধানে হিকমতপূর্ণ বিধানের বিস্তারিত বর্ণনা রয়েছে। আল কোরআন আল্লাহর নির্ধারিত ফরজ ইবাদত সম্পন্ন করার পর জীবিকা অন্বেষণে জমিনে ছড়িয়ে পড়তে নির্দেশ দিয়েছে। রসুল (সা.) নিজের শ্রমলব্ধ উপার্জনকে সর্বোত্তম উপার্জন বলে আখ্যায়িত করেছেন। এমন উপার্জনকে ইসলাম অবৈধ ঘোষণা করেছে, যাতে প্রতারণা, মিথ্যা, ধোঁকাবাজি, জনসাধারণের অকল্যাণ সর্বোপরি জুলুম রয়েছে।"