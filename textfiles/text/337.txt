"সন্ত্রাস ও জঙ্গিবাদবিরোধী লড়াই ইস্যুতে পাকিস্তানের কড়া সমালোচনা করে নববর্ষের প্রথম দিনেই একটি টুইট করেছিলেন মার্কিন প্রেসিডেন্ট ডোনাল্ড ট্রাম্প। টুইটে তিনি ইসলামাবাদকে ‘মিথ্যাবাদী’ ও ‘প্রতারক’ আখ্যায়িত করে বলেছেন, মার্কিন নেতারা গত ১৫ বছর ধরে ‘বোকার মতো’ দেশটিকে বিশাল অঙ্কের অর্থ সহায়তা দিয়েছেন। অথচ এর বিনিময়ে ইসলামাবাদ ওয়াশিংটনকে ‘মিথ্যা বলা’ ও প্রতারণা’ ছাড়া আর কিছুই দেয়নি বলে মন্তব্য করেছেন। ট্রাম্পের এমন টুইটের জবাব দিতে ইসলামাবাদে নিযুক্ত মার্কিন রাষ্ট্রদূত ডেভিড হেইলকে তলব করে কড়া প্রতিবাদ জানিয়েছে পাকিস্তান। সেইসঙ্গে ট্রাম্পের ওই টুইটের ব্যাখ্যাও চাওয়া হয়েছে মার্কিন রাষ্ট্রদূতের কাছে।"