"১৯৫২ সালের ভাষা আন্দোলনের প্রধান দাবি ছিল পাকিস্তানের অন্যতম রাষ্ট্রভাষা হিসেবে বাংলার স্বীকৃতি এবং পূর্ব পাকিস্তানের দাফতরিক কাজ-কর্মসহ জীবনের সর্বক্ষেত্রে বাংলা ভাষার প্রচলন। স্বাধীন বাংলাদেশ প্রতিষ্ঠার পর সবার প্রত্যাশা ছিল দাফতরিক ক্ষেত্রে বাংলা ভাষার প্রচলন ঘটবে। গণপ্রজাতন্ত্রী বাংলাদেশের সংবিধানের তৃতীয় অনুচ্ছেদে লেখা আছে, ‘প্রজাতন্ত্রের রাষ্ট্র্রভাষা বাংলা’। সংবিধানের এই বিধান দ্ব্যর্থহীন। এর অর্থ বাংলাদেশে সরকারি-বেসরকারি কাজে বাংলা ভাষা ভিন্ন অন্য কোনো ভাষা ব্যবহারের সুযোগ নেই।"