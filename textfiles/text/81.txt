"খুব শিগগিরই হচ্ছে চট্টগ্রাম মহানগর ছাত্রলীগের নতুন কমিটি। কমিটিতে স্থান পেতে এরই মধ্যে ব্যাপক লবিং শুরু করেছেন পদপ্রত্যাশীরা। আওয়ামী লীগসহ সহযোগী বিভিন্ন সংগঠনের শীর্ষ নেতাদের ‘স্নেহধন্য’ ও ‘আশীর্বাদপুষ্ট’রাই নানা কৌশলে এ লবিংয়ে এগিয়ে আছেন। কমিটির মেয়াদ শেষ হওয়ায় দ্রুত নতুন কমিটি করতে ২৮ ফেব্রুয়ারি সম্মেলনের জন্য একটি সময়ও নির্ধারণ করেছেন কেন্দ্রীয় আওয়ামী লীগের নেতাসহ চট্টগ্রামের শীর্ষ নেতারা। দলীয় সূত্রে জানা গেছে, চট্টগ্রাম মহানগর ছাত্রলীগ সভাপতি ও সাধারণ সম্পাদক পদে এরই মধ্যে শোনা যাচ্ছে বেশ কয়েকজনের নাম।"