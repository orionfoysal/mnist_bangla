"নওগাঁ থেকে ঢাকা-চট্টগ্রাম-সিলেটসহ দূরপাল্লার সব রুটের বাস চলাচল গতকাল দ্বিতীয় দিনের মতো বন্ধ রয়েছে। ফলে যাত্রীরা পড়েছেন চরম দুর্ভোগে। বগুড়ার শাহ ফতেহ আলী বাসের মালিক পক্ষ ও নওগাঁ মোটরশ্রমিক ইউনিয়নের মধ্যে দ্বন্দ্বের জের ধরে রবিবার সকাল থেকে বাস চলাচল বন্ধ রয়েছে। নওগাঁ মোটরশ্রমিক ইউনিয়নের দপ্তর সম্পাদক শরিফুল ইসলাম লিটন জানান, ঢাকার মহাখালী থেকে নওগাঁর সাপাহার রুটে বগুড়া ও নওগাঁ শ্রমিক ইউনিয়নের দুটি বাস সমঝোতা চুক্তির মাধ্যমে চলাচল করতো। কয়েক দিন ধরে বগুড়ার শাহ ফতেহ আলী বাসের মালিক পক্ষ চুক্তি ভেঙে নওগাঁর বাস বগুড়ার উপর দিয়ে আসতে বাধা দেয়।"