"পাবলিক বিশ্ববিদ্যালয়ে ভর্তিচ্ছু শিক্ষার্থীরা একের পর এক পরীক্ষা দেওয়ার ভোগান্তি থেকে রক্ষা পেতে যাচ্ছেন। চলতি বছর থেকে সম্মান প্রথম বর্ষের ভর্তিচ্ছু পরীক্ষার্থীরা সমন্বিত ভর্তি পরীক্ষায় উত্তীর্ণ হওয়ার মাধ্যমে বিভিন্ন বিশ্ববিদ্যালয়ে ভর্তি হওয়ার সুযোগ পাবেন। এর ফলে ভর্তিচ্ছু শিক্ষার্থীদের বিভিন্ন পাবলিক বিশ্ববিদ্যালয়ে ভর্তি পরীক্ষা দেওয়ার জন্য দেশের একপ্রান্ত থেকে অপরপ্রান্ত পর্যন্ত ছুটতে হবে না। গত বৃহস্পতিবার বিশ্ববিদ্যালয়গুলোর আচার্য রাষ্ট্রপতি মো. আবদুল হামিদের সঙ্গে পাবলিক বিশ্ববিদ্যালয়ের উপাচার্যদের বৈঠকে এ সিদ্ধান্ত নেওয়া হয়েছে। বৈঠকে শিক্ষামন্ত্রী, শিক্ষা সচিব, বিশ্ববিদ্যালয় মঞ্জুরি কমিশনের চেয়ারম্যানও উপস্থিত ছিলেন।"