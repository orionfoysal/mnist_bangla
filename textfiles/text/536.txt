"দুর্নীতি মামলায় বিএনপি নেত্রী খালেদা জিয়ার সাজার পর বাংলাদেশের রাজনৈতিক অঙ্গনে ‘জটিলতা’ তৈরি হয়েছে বলে মনে করছেন ইউরোপীয় পার্লামেন্টারি (ইপি) প্রতিনিধি দলের নেতা জ্যঁ ল্যামবার্ট। খবর বিডি নিউজ’র। সফররত ইউরোপিয়ান পার্লামেন্টের সদস্য ল্যামবার্ট গতকাল এক সংবাদ সম্মেলনে বলেন, খালেদার সাজা হওয়াটা তার দলের জন্য ‘চ্যালেঞ্জ’ হয়ে দাঁড়ালেও রাজনৈতিক দল হিসেবে বিএনপির জন্য আগামী নির্বাচনে মনোযোগী হওয়াটাই গুরুত্বপূর্ণ। বাংলাদেশের রাজনৈতিক অবস্থা নিয়ে প্রশ্নের জবাবে তিনি বলেন, ‘আমরাও মনে করি পরিস্থিতি বেশ জটিল।’ তবে খালেদার বিরুদ্ধে মামলা ও তার সাজা নিয়ে কোনো মন্তব্য করতে রাজি হননি ল্যামবার্ট।"