"বরিশাল নগরীর রূপাতলী ও ঝালকাঠি বাস মালিক সমিতির মধ্যে রুটের হিস্যা দ্বন্দ্বের জের ধরে ফের ১০ রুটে বাস চলাচল বন্ধ হয়ে গেছে। গতকাল সকালে নগরীর রূপাতলী বাস টার্মিনাল থেকে সরাসরি ঝালকাঠি, পিরোজপুর, বরগুনা, পাথরঘাটা, মঠবাড়িয়া, ভাণ্ডারিয়া, রাজাপুর, নলছিটি,মোল্লারহাট ও খুলনা রুটের বাস চলাচল বন্ধ রয়েছে। ঝালকাঠি বাস মালিক সমিতির সভাপতি সরদার শাহ আলম জানান, দুই বাস মালিক সমিতির রুট হিস্যা দ্বন্দ্ব মেটাতে বিভাগীয় কমিশনারের আহ্বানে মঙ্গলবার বিকালে বৈঠক অনুষ্ঠিত হয়। কিন্তু ওই বৈঠকে অনুপস্থিত ছিলেন রূপাতলী বাস মালিক সমিতির নেতারা। তারা ওই বৈঠকে অংশগ্রহণ না করায় ঝালকাঠি বাস মালিক সমিতি প্রাপ্য থেকে বঞ্চিত হয়।"