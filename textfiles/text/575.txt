"রাজশাহী সিটি করপোরেশনের (রাসিক) আসন্ন নির্বাচনে জাতীয় পার্টির পথ ধরে বিএনপির জোটসঙ্গী জামায়াতে ইসলামীও মেয়র পদে প্রার্থী দেওয়ার ঘোষণা দিয়েছে। ইতিমধ্যে দলটির প্রার্থী হিসেবে নগর জামায়াতের সেক্রেটারি সিদ্দিক হুসাইনের নাম ঘোষণা করা হয়েছে। এতে জাতীয় পার্টি যেভাবে আওয়ামী লীগকে কিছুটা চাপে ফেলে দিয়েছে, বিএনপিকেও একই অবস্থার মুখোমুখি করেছে জামায়াত— অভিমত রাজনৈতিক বিশ্লেষকদের। জানা যায়, চলতি বছরের মাঝামাঝিতে অনুষ্ঠেয় নির্বাচন সামনে রেখে ইতিমধ্যে প্রচারণায় নেমেছেন আওয়ামী লীগ ও বিএনপি প্রার্থীরা। আওয়ামী লীগ থেকে এ এইচ এম খায়রুজ্জামান লিটন ও বিএনপি থেকে মোসাদ্দেক হোসেন বুলবুলকে প্রার্থী হিসেবে কেন্দ্র থেকে সবুজ সংকেত দেওয়া হয়েছে।"