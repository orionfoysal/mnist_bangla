"প্রয়াত পার্লামেন্টারিয়ান সুরঞ্জিত সেনগুপ্তের দিরাই এখন পৌর মেয়র মোশাররফ মিয়া ও তার ছেলে উজ্জ্বল মিয়ার বেপরোয়া কর্মকাণ্ডে আতঙ্কের জনপদের নাম। খুনোখুনি, চাঁদাবাজি, টেন্ডারবাজি, জলমহাল দখল, মিথ্যা মামলায় ফাঁসানো, সরকারি অফিস-আদালত নিয়ন্ত্রণ থেকে শুরু করে সব ধরনের বেআইনি কাজ-কারবারের সঙ্গে যুক্ত বেপরোয়া এই ‘বাপ-বেটা’র নাম।মোশাররফ মিয়া দিরাই পৌরসভার মেয়রের মতো একটি দায়িত্বশীল পদে থাকলেও জলমহাল দখল নিয়ে গত বছরের আলোচিত ট্রিপল মার্ডার মামলার প্রধান আসামি। ওই মামলার অন্যতম আসামি তার ছেলে উজ্জ্বল মিয়াসহ দুই ছেলে। দীর্ঘ দুই বছর ধরে পলাতক আসামির খাতায় মেয়রের নাম থাকলেও তিনি ঘুরে বেড়ান থানা-পুলিশের নাকের ডগায়, অংশ নেন নিয়মিত পৌরসভার দৈনন্দিন কর্মকাণ্ডে।"