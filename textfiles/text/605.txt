"রোহিঙ্গা সংকট সমাধানের বিষয়ে আলোচনা করতে গতকাল বিকালে ঢাকায় এসেছেন ব্রিটিশ পররাষ্ট্রমন্ত্রী বরিস জনসন। দীর্ঘ প্রায় ১০ বছর পর কোনো ব্রিটিশ পররাষ্ট্রমন্ত্রী ঢাকা সফর করছেন। বরিস জনসন ঢাকায় প্রধানমন্ত্রী শেখ হাসিনার সঙ্গে সাক্ষাৎ এবং পররাষ্ট্রমন্ত্রী আবুল হাসান মাহমুদ আলীর সঙ্গে বৈঠক করে আজ শনিবার রোহিঙ্গা পরিস্থিতি সরেজমিন দেখতে কক্সবাজার যাচ্ছেন।সফরের প্রাক্কালে বরিস জনসন বলেন, ‘রোহিঙ্গাদের দুর্দশা এবং তারা যে কষ্ট সহ্য করছে তা আমাদের সময়ের সবচেয়ে ভয়াবহ মানবিক বিপর্যয়গুলোর অন্যতম। এটি মনুষ্যসৃষ্ট ট্র্যাজেডি, যা সঠিক রাজনৈতিক ইচ্ছা, সহনশীলতা ও এর সঙ্গে সম্পৃক্ত সবার মধ্যে সহযোগিতার মাধ্যমে সমাধান করা যায়।"