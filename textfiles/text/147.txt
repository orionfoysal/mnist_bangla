"স্কুল ছাত্র আদনান ইসফার হত্যা মামলায় গ্রেফতার হওয়া পাঁচ আসামি আদালতে স্বীকারোক্তিমূলক জবানবন্দি দিয়েছেন। তারা হলেন নগরীর হাজেরা তজু কলেজের দ্বাদশ শ্রেণির ছাত্র মঈন খান, সাব্বির খান, মুনতাছির মোস্তফা, ইসলামিয়া কলেজ থেকে এইচএসসি পাস করা আবদুল্লাহ আল সাঈদ ও এসএসসি পরীক্ষার্থী হলি ফ্লাওয়ার স্কুলের শিক্ষার্থী এখলাস উদ্দিন আরমান।গতকাল সন্ধ্যায় তারা চট্টগ্রাম মহানগর হাকিম আবু সালেম মো. নোমানের আদালতে জবানবন্দি দেন। কোতোয়ালি থানার ওসি মোহাম্মদ জসিম উদ্দিন বলেন, আদনান হত্যা মামলায় গ্রেফতার হওয়া পাঁচ আসামি আদালতে স্বীকারোক্তিমূলক জবানবন্দি দিয়েছেন। জবানবন্দিতে পাঁচজনই খুনের দায় স্বীকার করেছেন।"