"জিয়া অরফানেজ ট্রাস্ট দুর্নীতি মামলায় হাজিরা দিতে বিএনপি চেয়ারপারসন খালেদা জিয়া গতকাল বেলা ১১টা ৩৮ মিনিটে পুরান ঢাকার বকশীবাজারে কারা অধিদফতরের প্যারেড মাঠে স্থাপিত অস্থায়ী আদালতে পৌঁছেন। তবে মামলার বিচারিক কার্যক্রম শুরু হয় দুপুর ২টায়। পূর্ব ঘোষণা অনুযায়ী বেলা ১১টায় শুনানি শুরু হওয়ার কথা থাকলেও গতকাল সময় পরিবর্তনের বিষয়টি জানতেন না কেউ। ঢাকা পঞ্চম বিশেষ জজ ড. মো. আখতারুজ্জামানের আদালতে জিয়া অরফানেজ ট্রাস্ট দুর্নীতি মামলার পাশাপাশি জিয়া চ্যারিটেবল ট্রাস্ট দুর্নীতি মামলারও বিচার চলছে। গতকালও জিয়া অরফানেজ ট্রাস্ট দুর্নীতি মামলার আসামি ব্যবসায়ী শরফুদ্দিন আহমেদের পক্ষে যুক্তি উপস্থাপন করেছেন তার আইনজীবী মনিরুল হুদা ও মো. আহসান উল্লাহ।"