"২১ আগস্ট গ্রেনেড হামলার দুই মামলায় কারাগারে থাকা আসামি মাওলানা মো. সাঈদ ওরফে ডা. জাফরের পক্ষে আইনজীবী মোহাম্মদ আলীর যুক্তি উপস্থাপন শেষ হয়নি তিন দিনেও। তিনি যুক্তি উপস্থাপনের সময় বিভিন্ন অপ্রাসঙ্গিক প্রসঙ্গ টেনে আনায় বিরক্তি  প্রকাশ করেছেন বিচারক। গত সোমবার শুরু করে গতকালও তিনি যুক্তিতর্ক উপস্থাপন শেষ করতে না পারায় ৫, ৬ ও ৭ ফেব্রুয়ারি আসামিপক্ষের যুক্তি উপস্থাপনের জন্য দিন ঠিক করে দেন ঢাকার ১ নম্বর দ্রুত বিচার ট্রাইব্যুনালের বিচারক শাহেদ নূর উদ্দিন। পুরান ঢাকার নাজিমউদ্দিন রোডে পুরাতন কেন্দ্রীয় কারাগারের পাশে স্থাপিত বিশেষ এজলাসে মামলা দুটির বিচার চলছে। বেলা ১১টায় আদালতের কার্যক্রম শুরু হওয়ার কথা থাকলেও আইনজীবী আসতে দেরি করায় সাড়ে ১১টায় শুনানি শুরু হয়।"