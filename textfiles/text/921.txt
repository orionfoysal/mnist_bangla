"বরগুনায় র‌্যাব এবং চুয়াডাঙ্গায় পুলিশের সঙ্গে কথিত বন্দুকযুদ্ধে চারজন নিহত হয়েছেন। তাদের মধ্যে তিনজন জলদস্যুতা এবং একজন ডাকাতি মামলার আসামি। নিহতরা হলেন বরগুনায় স্বপন প্যাদা ওরফে মিজান উদ্দীন প্যাদা, লিটন খন্দকার, সাগর খান এবং চুয়াডাঙ্গায় ইমান আলী। বরগুনা প্রতিনিধি জানান, র‌্যাপিড অ্যাকশন ব্যাটালিয়ান (র‌্যাব)-৮ এর সঙ্গে বন্দুকযুদ্ধে সুন্দরবন কেন্দ্রিক জলদস্যু মুন্না বাহিনীর প্রধান স্বপন প্যাদাসহ তিনজন জলদস্যু নিহত হয়েছেন। গতকাল সকালে বরগুনার পাথরঘাটা উপজেলার বলেশ্বর নদী সংলগ্ন পদ্মা গ্রামের মাঝেরচর নামক এলাকায় এ বন্দুকযুদ্ধের ঘটনা ঘটে।"