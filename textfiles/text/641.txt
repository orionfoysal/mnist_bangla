"দাবি মেনে না নেওয়ায় আজ থেকে সারা দেশের সব বেসরকারি শিক্ষা প্রতিষ্ঠানে লাগাতার ধর্মঘটের হুমকি দিয়েছেন চাকরি জাতীয়করণের দাবিতে জাতীয় প্রেস ক্লাবের সামনে আমরণ অনশনরত শিক্ষক-কর্মচারীরা। বেসরকারি শিক্ষা জাতীয়করণ লিয়াজোঁ ফোরামের আহ্বায়ক আবদুল খালেক মিয়া গতকাল এ ঘোষণা দেন। শিক্ষক-কর্মচারীদের ছয়টি সংগঠনের সমন্বয়ে গঠিত জোট বেসরকারি শিক্ষা জাতীয়করণ লিয়াজোঁ ফোরাম। এদিকে জাতীয় প্রেস ক্লাবের সামনে গতকাল ‘আমরণ অনশন’-এর ১৪তম দিন কাটিয়েছেন শিক্ষক-কর্মচারীরা। এর আগে তারা চার দিন অবস্থান কর্মসূচি পালন করেন।"