"রাষ্ট্রীয় বিনিয়োগ প্রতিষ্ঠান ইনভেস্টমেন্ট করপোরেশন অব বাংলাদেশের (আইসিবি) প্রায় ২৩৮ কোটি টাকা দুর্নীতির অভিযোগ অনুসন্ধানে ৫১৪টি মার্জিন হিসাবের তদন্ত প্রতিবেদন পেতে দ্বিতীয় দফায় চিঠি দিয়েছে দুর্নীতি দমন কমিশন (দুদক)। আইসিবির চেয়ারম্যান বরাবর পাঠানো গতকালের চিঠিতে আগামী ২৫ ফেব্রুয়ারির মধ্যে তদন্ত প্রতিবেদন দুদকের প্রধান কার্যালয়ে পাঠানোর অনুরোধ জানানো হয়েছে। গতকাল দুদক থেকে এ চিঠি আইসিবিতে পাঠানো হয়। অনুসন্ধান কর্মকর্তা ও দুদকের সহকারী পরিচালক গুলশান আনোয়ার প্রধানের সই করা চিঠির সূত্রে এসব তথ্য জানা গেছে। দুদকের জনসংযোগ দফতর থেকে এর সত্যতা নিশ্চিত করা হয়েছে।"