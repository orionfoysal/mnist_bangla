মিয়ানমারের রাখাইন রাজ্যে দেশটির নিরাপত্তাবাহিনীর হাতে রোহিঙ্গাদের ওপর চালিত নির্যাতন-নিপীড়নের ভয়াবহতার চিহ্ন দেখেছেন ব্রিটিশ পররাষ্ট্রমন্ত্রী বরিস জনসন। রবিবার সকালে মিয়ানমারের রাজধানী নেপিডোতে দেশটির স্টেট কাউন্সিলর অং সান সু চির সঙ্গে বৈঠক করেন। এরপরই তিনি রাখাইন রাজ্য পরিদর্শনে যান। রাজ্যটি পরিদর্শন শেষে এক টুইট বার্তায় সেখানে দেশটির নিরাপত্তা বাহিনীর বর্বরতা বর্ণনা করেছেন ব্রিটিশ পররাষ্ট্রমন্ত্রী। রাখাইনে রোহিঙ্গাদের বিরুদ্ধে মিয়ানমার বাহিনী যে বর্বরতা ও ধ্বংসযজ্ঞ চালিয়েছে তা জীবনে আর কখনোই প্রত্যক্ষ করেননি বলেও যোগ করেছেন তিনি।"