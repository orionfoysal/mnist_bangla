"ইংরেজি নতুন বছরের প্রথম সূর্যটি অস্তমিত হওয়ার সঙ্গে সঙ্গে আকাশে উড়ল ফানুস। সেই সঙ্গে নানা রঙের আতশবাজির ঝলকানিতে বর্ণিল হলো শিল্পকলা একাডেমি প্রাঙ্গণ। নন্দনমঞ্চ থেকে ভেসে এলো যন্ত্রসংগীতের হৃদয় হরণ করা সুর। এমন আবহেই শুরু হলো দশ দিনের ‘জাতীয় যন্ত্রসংগীত উৎসব-২০১৭’। অনুষ্ঠানের উদ্বোধনী পর্বে একতারা, দোতারা, বাঁশিতে ফকির লালন সাঁইয়ের ‘ধন্য ধন্য বলি তারে’ গানের সুর তোলেন দেশের বরেণ্য যন্ত্রীরা।"