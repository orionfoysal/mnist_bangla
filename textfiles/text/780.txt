"বিএনপি মহাসচিব মির্জা ফখরুল ইসলাম আলমগীর বলেছেন, বিএনপি চেয়ারপারসন বেগম খালেদা জিয়াকে দেওয়া কারাদণ্ডের রায় জনগণ প্রত্যাখ্যান করেছে। অবৈধ আওয়ামী লীগ সরকার রাজনীতি ও আসন্ন নির্বাচন থেকে দূরে রাখার জন্য ভুয়া ও মিথ্যা মামলা তৈরি করে খালেদা জিয়াকে হেয় প্রতিপন্ন করতে এই সাজা দিয়েছে। এমন অন্যায় কাজের জন্য ইতিহাস কখনো তাদের ক্ষমা করবে না। এ রায় দেশের বিদ্যমান রাজনৈতিক সংকট আরও ঘনীভূত করবে। গতকাল জিয়া অরফানেজ ট্রাস্ট মামলার রায় ঘোষণাসহ বেগম খালেদা জিয়াকে কারাগারে পাঠানোর পর বিকালে রাজধানীর নয়াপল্টনে দলের কেন্দ্রীয় কার্যালয়ে সংবাদ সম্মেলনে মির্জা ফখরুল এ কথা বলেন।"