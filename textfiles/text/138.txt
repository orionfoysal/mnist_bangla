"শব্দের পর শব্দ বসিয়ে কবিরা শুধু কবিতাই লিখেন না সাহিত্যের সেতুবন্ধেও অগ্রণী ভূমিকা পালন করেন সেটিই মূর্ত হয়ে উঠল মিলনায়তনজুড়ে। নিজ নিজ দেশের শিল্প ও সংস্কৃতিকে কবিতার ছন্দে গেঁথে সেই ছন্দমালার সৃষ্টিকে কণ্ঠেও তুলে নিলেন দেশ-বিদেশের কবিরা। এ দেশের কবিদের সঙ্গে বিদেশের কবি ও দেশের কবিতার সঙ্গে বিদেশের কবিতার যোগসূত্রে অনন্য এক শৈল্পিক সন্ধ্যা সৃষ্টি হলো শিল্পকলা একাডেমির জাতীয় নাট্যশালার পরীক্ষণ থিয়েটার হলে। এমন দৃশ্যকল্পই ছিল ‘ইন্টারন্যাশনাল পোয়েটস সামিট ২০১৮’-এর আসরে।বাংলাদেশের কবিতা উদ্যোগ ‘কথক’-এর আয়োজনে গতকাল সন্ধ্যায় এ পোয়েটস সামিট উদ্বোধন ঘোষণা করেন অনুষ্ঠানের প্রধান অতিথি পররাষ্ট্র প্রতিমন্ত্রী শাহরিয়ার আলম।"