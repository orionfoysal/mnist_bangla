"চট্টগ্রামের উইকেট নিয়ে অভিযোগ ছিল না স্বাগতিক ক্রিকেটারদের। সমালোচনা করেছিলেন সফরকারী ক্রিকেটাররা। প্রথম দিনে মিরপুরের উইকেটের এমনতর আচরণে এখন কি বলবেন দুই দলের ক্রিকেটাররা? অবশ্য টেস্ট শুরুর আগেই ফল দেখেছিলেন স্বাগতিক অধিনায়ক মাহমুদুল্লাহ রিয়াদ ও সফরকারী অধিনায়ক দিনেশ চন্ডিমল। গতকাল ব্যাট করতে নেমে ৩৬ বছর বয়স্ক বাঁ হাতি স্পিনার রাজ্জাক রাজ ও তাইজুলের ঘূর্ণিতে নাভিশ্বাস উঠেছে লঙ্কান ব্যাটসম্যানদের। দুজনেই উইকেট নিয়েছেন ৪টি করে।"