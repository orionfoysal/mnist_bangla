"এসএসসি ও সমমানের পরীক্ষা গতকাল শুরু হয়েছে। গতকাল এসএসসিতে বাংলা প্রথম পত্র নৈর্ব্যক্তিক ৩০টি প্রশ্ন পরীক্ষা শুরুর প্রায় ৪০ মিনিট আগেই ফেসবুকসহ সামাজিক যোগাযোগ মাধ্যমে ছড়িয়ে পড়ে। সারা দেশে অভিন্ন প্রশ্নপত্রে পরীক্ষা হওয়ায় ফাঁস হওয়া প্রশ্নের অনৈতিক এ সুবিধা নিয়েছে সারা দেশের পরীক্ষার্থীরা। অনেক ছাত্র-ছাত্রী ফাঁস হওয়া প্রশ্নেই পরীক্ষা দিয়েছে বলে জানা গেছে। যদিও শিক্ষামন্ত্রী নুরুল ইসলাম নাহিদ পরীক্ষার কেন্দ্র পরিদর্শন করে সাংবাদিকদের জানিয়েছেন, ফেসবুকে ছড়িয়ে পড়া প্রশ্নের সঙ্গে পরীক্ষার প্রশ্নের কোনো মিল নেই।"