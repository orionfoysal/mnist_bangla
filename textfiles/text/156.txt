"চাঁদাবাজি ও গাড়ির যন্ত্রাংশ চুরির অভিযোগে কিশোরগঞ্জের ভৈরব থানার ওসি মোখলেছুর রহমান ও এসআই জালাল বিন আমিরের বিরুদ্ধে আদালতে মামলা হয়েছে। ভৈরবের সাদেকপুর গ্রামের ব্যবসায়ী রফিকুল ইসলাম গতকাল ২ নম্বর বিচারিক আদালতে মামলাটি করেন। বিচারক মামলা আমলে নিয়ে আগামী ৩০ দিনের মধ্যে তদন্ত করে প্রতিবেদন দাখিলের জন্য সিআইডিকে নির্দেশ দিয়েছেন। মামলার বিবরণে জানা যায়, গত বছরের ২১ সেপ্টেম্বর ভৈরব থানার ওসির নির্দেশে এসআই জালাল বিন আমির বাদীর একটি গাড়ি আটক করে থানায় নিয়ে যায়। পরে ‘মিথ্যা’ মামলা দিয়ে চালক সাফায়াতকে জেল হাজতে পাঠায়।"