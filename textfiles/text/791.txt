"যশোরের বেনাপোল স্থলবন্দর কর্তৃপক্ষ ভারতগামী পাসপোর্ট যাত্রীদের ওপর নতুন করে প্যাসেঞ্জার টার্মিনাল ফি বৃদ্ধি করায় ক্ষুব্ধ পাসপোর্টযাত্রীরা। বাড়তি টাকা গুনতে গিয়ে বন্দর কর্মচারীদের সঙ্গে যাত্রীদের বাগবিতণ্ডা হচ্ছে প্রতিনিয়ত। যাত্রীরা বলছেন, সেবা না দিয়ে যাত্রীদের ওপর জুলুম করছে বন্দর কর্তৃপক্ষ। কর্তৃপক্ষের ভাষ্য, যাত্রী সেবা বৃদ্ধির সব কার্যক্রম প্রক্রিয়াধীন। জানা যায়, যাত্রী হয়রানি রোধ ও সেবার মান বাড়াতে বেনাপোল চেকপোস্টে আন্তর্জাতিক প্যাসেঞ্জার টার্মিনাল ভবন তৈরি করে বন্দর কর্তৃপক্ষ।"