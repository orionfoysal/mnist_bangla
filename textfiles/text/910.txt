"সিরাজগঞ্জের শাহজাদপুরের সাংবাদিক আবদুুল হাকিম শিমুল হত্যা ঘটনার সুষ্ঠুু বিচার নিয়ে স্বজন-সাংবাদিক-রাজনৈতিক মহল থেকে সংশয় প্রকাশ করা হয়েছে। তাদের অভিযোগ, সাক্ষীরা যাতে সঠিক সাক্ষ্য দিতে না পারেন- সেজন্য প্রধান আসামি মেয়র মিরুর স্ত্রী সাক্ষীদের বিরুদ্ধে ‘মিথ্যা’ মামলা দিয়ে হয়রানি করছেন। সাংবাদিক শিমুলের মামাতো ভাই আজাদ মণ্ডল বলেন, ঊর্ধ্বতন একটি মহলের চাপে মামলাটি দ্রুত বিচার ট্রাইব্যুনালে স্থানান্তর করা হচ্ছে না। উল্টো হত্যার প্রায় আড়াই মাস পর হত্যাকারী মেয়র মিরুর স্ত্রী পাঁচজন প্রত্যক্ষদর্শীর নামে মিথ্যা মামলা দায়ের করেছেন। বর্তমানে সাক্ষীরা জেলহাজতে রয়েছেন।"