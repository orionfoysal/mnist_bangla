"গাজীপুরের বোর্ডবাজারে অবস্থিত ইসলামী সম্মেলন সংস্থার (ওআইসি) অঙ্গ প্রতিষ্ঠান ইসলামিক ইউনিভার্সিটি অব টেকনোলজির (আইইউটি) ভিসি প্রফেসর ড. মোনাজ আহমেদ নূরের অপসারণ দাবিতে অবস্থান ধর্মঘট অব্যাহত রয়েছে। গতকাল অষ্টম দিনে পররাষ্ট্র মন্ত্রণালয়ের সচিবসহ দুই কর্মকর্তা চলমান পরিস্থিতি পর্যবেক্ষণ করতে আইইউটিতে আসেন। তারা পরিস্থিতি নিয়ে প্রো-ভিসির কক্ষে শিক্ষক, শিক্ষার্থী ও কর্মকর্তা-কর্মচারীদের সঙ্গে আলাদাভাবে কথা বলেছেন। পররাষ্ট্র মন্ত্রণালয়ের সচিব মো. খোরশেদ আলম সাংবাদিকদের বলেন, বাংলাদেশ সরকার ও ওআইসির নির্দেশেই প্রকৃত অবস্থা জানতে আইইউটিতে গিয়েছিলাম। বিভিন্নজনের সঙ্গে কথা বলেছি।"