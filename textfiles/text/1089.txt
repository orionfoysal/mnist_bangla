"বাংলা শিল্প-ঐতিহ্য ও রবীন্দ্রনাথের ধারাবাহিকতায় অনন্য সাধারণ নাট্যবিদ নাট্যাচার্য সেলিম আল দীনের দশম প্রয়াণবার্ষিকী স্মরণে নাট্যসংগঠন স্বপ্ন দল বাংলাদেশ শিল্পকলা একাডেমিতে ১৩-১৪ জানুয়ারি ২০১৮ আয়োজন করছে দুই দিনব্যাপী ‘নাট্যাচার্য সেলিম আল দীন স্মরণোৎসব-২০১৮’। নাট্যাচার্যকে নিয়ে স্বপ্ন দলের নিয়মিত উৎসবের ১৭তম এ আসরের স্লোাগান ‘রবীন্দ্রনাথ সেলিম আল দীন দু’হাত ধরে রয়, বাংলা নাট্যের সম্মুখযাত্রা নিশ্চিত-নির্ভয়’। উৎসবে স্বপ্ন দলের নাট্য প্রযোজনা ‘হেলেন কেলার’ ও ‘হরগজ’ মঞ্চায়ন ছাড়াও থাকছে বিশেষ বক্তৃতানুষ্ঠান, আলোচনা, স্মরণ-শোভাযাত্রা, সমাধিতে পুষ্পাঞ্জলি অর্পণ, নাট্যাচার্যের প্রতিকৃতি সহকারে শিল্পকলা চত্বর সজ্জা প্রভৃতি। ১৩ জানুয়ারি শনিবার বিকাল সাড়ে ৩টায় শিল্পকলা একাডেমির সেমিনার কক্ষে নাট্যজন এস এম মহসীনের সভাপতিত্বে সেলিম আল দীনের জীবন-কর্ম-দর্শন নিয়ে আলোচনাসহ উৎসবের উদ্বোধন করবেন মঞ্চসারথি আতাউর রহমান। এরপর একক বক্তৃতানুষ্ঠানে ‘সেলিম আল দীনের নাট্যদর্শন তথা বাংলা নাট্যরীতি প্রসারে প্রতিবন্ধকতা এবং উত্তরণের উপায়’ শীর্ষক বক্তব্য প্রদান করবেন নাট্যাচার্যের আজন্ম শিল্পসঙ্গী নাট্যজন ড. আফসার আহমদ।"