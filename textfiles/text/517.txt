"প্রেসিডেন্ট আবদুল্লা ইয়ামিন ও সুপ্রিম কোর্টের মধ্যকার দ্বন্দ্বের পরিপ্রেক্ষিতে মালদ্বীপে রাজনৈতিক সংকট ক্রমেই গভীরতর হচ্ছে। এর মধ্যে প্রেসিডেন্ট সুপ্রিম কোর্টের একাধিক বিচারপতিকে বরখাস্তের সিদ্ধান্ত নিয়েছেন। সর্বোচ্চ আদালতের প্রধান বিচারপতি আবদুল্লা সাইদ গত বৃহস্পতিবার সাবেক প্রেসিডেন্ট মোহাম্মদ নাশিদসহ ৯ রাজনৈতিক বন্দীকে মুক্তি দিতে আদেশ দেন। ওই আদেশে ইয়ামিন সরকারের হাতে বরখাস্ত হওয়া পার্লামেন্টের ১২ সাংসদকে স্বপদে বহালের জন্যও নির্দেশ দেওয়া হয়। কিন্তু প্রেসিডেন্ট সেই আদেশ না মানার ঘোষণা দেন।"