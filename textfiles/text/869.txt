"পঞ্চম শ্রেণির প্রাথমিক ও ইবতেদায়ী শিক্ষা সমাপনী এবং অষ্টম শ্রেণির জুনিয়র স্কুল সার্টিফিকেট (জেএসসি) ও জুনিয়র দাখিল পরীক্ষার (জেডিসি) ফল প্রকাশিত হয়েছে গত শনিবার। ৫৫ লাখ খুদে পরীক্ষার্থীর এই চার পাবলিক পরীক্ষায় চলতি বছর পাসের হার কিছুটা কম। প্রতি বছর পঞ্চম ও অষ্টম শ্রেণির খুদে পরীক্ষার্থীদের ফলাফলে আগের বছরের রেকর্ড ভেঙে দেশের শিক্ষা খাতের মহাউন্নতি দেখানোর যে আত্মঘাতী প্রবণতা ছিল এবার তাতে কিছুটা হলেও বাদ সাধা হয়েছে। বিশেষত অষ্টম শ্রেণির জেএসসিতে গতবারের চেয়ে এক লাফে পাসের সংখ্যা প্রায় ১০ শতাংশ কমেছে। পঞ্চম শ্রেণির ক্ষেত্রে পাসের সংখ্যা হ্রাস ৩ শতাংশের বেশি।"