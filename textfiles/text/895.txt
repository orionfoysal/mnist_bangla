"মজুরি কমিশন, বকেয়া পরিশোধ ও বদলি শ্রমিকদের স্থায়ীকরণসহ ১১ দাবিতে সারা দেশে রাষ্ট্রায়ত্ত পাটকলে টানা ধর্মঘটসহ রাজপথ-রেলপথ অবরোধের কর্মসূচি নিয়েছে পাটকল শ্রমিক সিবিএ-ননসিবিএ পরিষদ। গতকাল ঢাকায় বাংলাদেশ জুট মিলস করপোরেশনের (বিজেএমসি) মতিঝিলের কর্মচারী সংসদ কার্যালয়ে শ্রমিক নেতাদের বৈঠকে এ কর্মসূচি নেওয়া হয়। বৈঠকে খুলনা, চট্টগ্রাম ও ঢাকার ২০টি রাষ্ট্রায়ত্ত পাটকল শ্রমিক সংগঠনের সভাপতি ও সাধারণ সম্পাদকরা উপস্থিত ছিলেন। এতে সভাপতিত্ব করেন সংগঠনের আহ্বায়ক সরদার মোতাহার উদ্দিন। আজ ঢাকায় জাতীয় প্রেস ক্লাবে সংবাদ সম্মেলনের মাধ্যমে নতুন আন্দোলন কর্মসূচি ঘোষণা করা হবে।"