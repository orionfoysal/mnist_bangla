"রাজধানীর কাঁচাবাজারগুলোতে সবজির দাম কমেছে কিন্তু পিয়াজের দাম রয়েছে আগের মতোই। ভারত থেকে আমদানি হওয়া পিয়াজের ক্রয়মূল্য ১৭ টাকা হলেও বাজারে বিক্রি হচ্ছে ৫০ থেকে ৫৫ টাকা কেজিতে।গতকাল ঢাকার কারওয়ান বাজার, হাতিরপুল, হাজারীবাগ, নিউমার্কেট, ধানমন্ডি, শান্তিনগর, রামপুরা, মালিবাগ হাজীপাড়া এবং খিলগাঁও অঞ্চলের বিভিন্ন বাজার ঘুরে ব্যবসায়ী ও ক্রেতাদের সঙ্গে কথা বলে বাজারদরের নানা তথ্য পাওয়া গেছে। জানা গেছে, কারওয়ান বাজারে গতকাল সকালে ভোক্তা পর্যায়ে পিয়াজ বিক্রি হয়েছে আগের সপ্তাহের মতো ৫০ থেকে ৫৫ টাকা কেজি দরেই। পাইকারি বিক্রেতারা বলেন, আমদানি করা পিয়াজের দাম কমে গেলে স্থিতিশীল অবস্থায় দাম চলে আসবে।"