"যথাযথ মর্যাদায় পশ্চিমবঙ্গের বিভিন্ন স্থানে আন্তর্জাতিক মাতৃভাষা দিবস ও অমর একুশে উদযাপন করা হয়েছে। এ উপলক্ষে গতকাল কলকাতার বাংলাদেশ ডেপুটি হাইকমিশন, ভাষা ও চেতনা সমিতি, দুই বাংলা মৈত্রী সমিতি, শান্তিনিকেতন বিশ্বভারতী বিশ্ববিদ্যালয়ে নানা কর্মসূচি পালন করা হয়। ডেপুটি হাইকমিশনের কর্মসূচি অনুযায়ী সকালে কলকাতার ৩, সোহরাওয়ার্দী এভিনিউতে অবস্থিত বাংলাদেশ গ্রন্থাগার ও তথ্য কেন্দ্রের সামনে থেকে প্রভাত ফেরি বের করা হয়। এতে নানা বর্ণের পোস্টার, ফুলের মালাসহ মিশনের কর্মকর্তা এবং অসংখ্য মানুষ অংশ নেন। প্রভাত ফেরি পার্কসার্কাস সেভেন পয়েন্টে ক্রসিং-আচার্য জগদীশ চন্দ্র বসু রোড ধরে ডেপুটি হাইকমিশন প্রাঙ্গণে অবস্থিত শহীদ মিনারে সমবেত হয়।"