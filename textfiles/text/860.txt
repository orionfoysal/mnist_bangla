"কর্মসংস্থান সৃষ্টি, বৈদেশিক মুদ্রা অর্জন ও স্থানীয় অর্থনীতিতে অবদান রাখার লক্ষ্য ও উদ্দেশ্য নিয়ে যাত্রা শুরু হলো সুপ্রিয় জুট ইন্ডাস্ট্রিজের। গতকাল পঞ্চগড় জেলার বোদা উপজেলার বেংহারী বনগ্রাম ইউনিয়নের ধকরাহাট এলাকায় প্রতিষ্ঠিত সুপ্রিয় জুট ইন্ডাস্ট্রিজের উদ্বোধন করা হয়। পঞ্চগড়-২ আসনের সংসদ সদস্য মো. নুরুল ইসলাম সুজন প্রধান অতিথি হিসেবে এর উদ্বোধন করেন। এ সময় পঞ্চগড়-১ আসনের সংসদ সদস্য নাজমুল হক প্রধান উপস্থিত ছিলেন। জুটমিলের চেয়ারম্যান আশরাফুল আলম পাটোয়ারীর সভাপতিত্বে আলেচানায় বক্তব্য রাখেন জেলা আওয়ামী লীগের সাধারণ সম্পাদক ও সদর উপজেলা চেয়ারম্যান আনোয়ার সাদাত, পৌরমেয়র তৌহিদুল ইসলাম এবং পঞ্চগড় চেম্বার অব কমার্সের সভাপতি আবদুল হান্নান শেখ।"