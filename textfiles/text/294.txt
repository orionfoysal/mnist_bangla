"সরকারের উচ্চপদে চাকরির সুবাদে বহুবার বিদেশ ভ্রমণ, বহু জনপদে বিচরণের সুযোগ আমার হয়েছে। সরকারের আদেশবলে বিদেশে আমাদের দূতাবাসে আমি পোস্টিংও পেয়েছি। বিদেশের আমাদের দূতাবাসগুলোকে সংক্ষেপে ‘মিশন’ বলা হয় এবং এগুলোর গুরুত্ব অনুযায়ী এ বি সি ও ডি— এ চার ক্যাটাগরি বা শ্রেণিতে বিভক্ত থাকে। সাধারণত যারা বৈদেশিক মন্ত্রণালয়ের কর্মকর্তা তারা সুদীর্ঘ চাকরি জীবনে সব ক্যাটাগরি মিলিয়ে মোট চারবার মিশনে পোস্টিং পান, সব ‘এ’ ক্যাটাগরির পান না। লন্ডন ও রিয়াদ দুটোই ‘এ’ ক্যাটাগরির মিশন এবং আমি বৈদেশিক মন্ত্রণালয়ের কর্মকর্তা না হয়েও এ দুটো মিশনে পোস্টিং পেয়েছি— এটা আমার সৌভাগ্যই বলতে হবে।"