"একসময় ঘন ঘন লোডশেডিংয়ে ধান উৎপাদন ব্যাহত হলেও এখন আর সেই দুশ্চিন্তা নেই ঠাকুরগাঁওয়ের কৃষকের। হাতের নাগালে সোলার প্যানেলের মাধ্যমে সেচসুবিধা পাওয়ায় খরা মৌসুমেও স্বচ্ছন্দে ধান আবাদ করছেন কৃষক। আর কৃষি বিভাগ বলছে সেচব্যবস্থা সুবিধাজনক হওয়ায় ধান উৎপাদনের        লক্ষ্যমাত্রা পূরণে সবসময় এগিয়ে উত্তরের এ জেলা। কৃষি সম্প্রসারণ অধিদফতর পীরগঞ্জ, রাণীশংকৈল, হরিপুর, বালিয়াডাঙ্গী ও সদর— এ পাঁচ উপজেলায় চলতি মৌসুমে বোরো আবাদের লক্ষ্যমাত্রা নির্ধারণ করেছে ৬০ হাজার ৩১০ হেক্টর জমিতে; যা থেকে ধান উৎপাদনের লক্ষ্যমাত্রা ধরা হয়েছে ২ লাখ ৪৭ হাজার ৪৫০ মেট্রিক টন। গত মৌসুমে ৫৯ হাজার হেক্টর জমিতে লক্ষ্যমাত্রা ছিল ২ লাখ ৪১ হাজার ২১০ মেট্রিক টন ধান।"