"দিল্লি সরকারের মুখ্যসচিব আনশু প্রকাশের উপর রাজ্যে ক্ষমতাসীন আম আদমি পার্টি (এএপি)’র বিধায়কেরা হামলা করেছেন। রাজ্যের মুখ্যমন্ত্রী ও এএপির নেতা অরবিন্দ কেজরিওয়ালের সরকারি বাসভবনে সোমবার রাতে এক বৈঠকে এ হামলা হয় বলে মুখ্যসচিব গতকাল দাবি করেছেন। এএপি অবশ্য এ দাবিকে ‘হাস্যকর’ আখ্যায়িত করে বলেছে, কেন্দ্রে ক্ষমতাসীন বিজেপির ইন্ধনে এএপির বিধায়কদের বিরুদ্ধে ওই অভিযোগ করেছেন মুখ্যসচিব। এদিকে, মুখ্যসচিবের উপর হামলার মাধ্যমে এএপি নেতা কেজরিওয়াল মুখ্যমন্ত্রী পদে থাকার বৈধতা হারিয়েছে দাবি করে বিজেপি তার পদত্যাগের আহ্বান জানিয়েছে। দলটির মুখপাত্র সমবিত পাত্র গতকাল এ আহ্বান জানান।"