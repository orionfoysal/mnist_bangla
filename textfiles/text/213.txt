"বিএনপির চেয়ারপারসন বেগম খালেদা জিয়ার বিরুদ্ধে করা জিয়া অরফানেজ ট্রাস্ট মামলার যুক্তিতর্কের জন্য আগামী ১৬, ১৭ ও ১৮ জানুয়ারি পরবর্তী দিন ধার্য করা হয়েছে। গতকাল জিয়া অরফানেজ ট্রাস্ট দুর্নীতি মামলায় নবম দিনে যুক্তিতর্ক উপস্থাপন শেষ না হওয়ায় রাজধানীর বকশীবাজারের আলিয়া মাদ্রাসা মাঠে স্থাপিত বিশেষ জজ আদালতের বিচারক ড. আখতারুজ্জামান পরবর্তী এই তারিখ নির্ধারণ করেন।গতকাল বেলা ১১টার দিকে খালেদা জিয়া আদালতে হাজির হন এবং দুই মামলায় হাজিরা দেন। বেগম খালেদা জিয়ার পক্ষে তার আইনজীবী ব্যারিস্টার জমিরউদ্দিন সরকার প্রথমে যুক্তিতর্ক উপস্থাপন শেষ করেন। মধ্যাহ্ন বিরতির পর অপর আইনজীবী ব্যারিস্টার মওদুদ আহমদ খালেদা জিয়ার পক্ষে যুক্তিতর্ক উপস্থাপন শুরু করেন।"