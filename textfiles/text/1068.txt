"পুলিশের মনোবল ভাঙতে থানার স্থাপনা ও পুলিশের ওপর আত্মঘাতী হামলার মহাপরিকল্পনা নিয়ে মাঠে নেমেছে নব্য জেএমবি। এ ধরনের বড় একটি হামলা পরিকল্পনা নস্যাৎ করে দিয়েছে চট্টগ্রাম নগর গোয়েন্দা পুলিশের কাউন্টার টেররিজম ইউনিট। তাদের অভিযানে ধরা পড়েছে নব্য জেএমবির আত্মঘাতী দলের সদস্য আশফাকুর রহমান ওরফে আবু মাহির আল বাঙ্গালী ওরফে রাসেল ওরফে সেলেবি তিতুশ (২২) ও রাকিবুল হাসান ওরফে জনি ওরফে সালাহ উদ্দিন আয়ুবী ওরফে আবু তাইছির আল বাঙ্গালী ওরফে হাসান (১৯)। এ সময় তাদের কাছ থেকে ১০টি তাজা গ্রেনেড, একটি ‘টার্গেট-১’ লেখা স্কেচম্যাপ, একটি ‘টি-১’ লেখা স্কেচম্যাপ, দুটি নেভি ব্লু কালারের সুইসাইডাল ভেস্ট ও দুটি মোবাইল উদ্ধার করা হয়। সোমবার রাতে নগরীর সদরঘাট থানার বালুর মাঠ সংলগ্ন পোর্ট সিটি হাউজিং সোসাইটির মিনু ভবনের ৫ম তলায় এ অভিযান চালানো হয়।"