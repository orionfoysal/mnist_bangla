"আইনমন্ত্রী আনিসুল হক বলেছেন, জাতিসংঘভুক্ত ১৯৩টি দেশসহ পৃথিবীর কোনো গণতান্ত্রিক কিংবা অগণতান্ত্রিক দেশে বিচার বিভাগের আলাদা সচিবালয় নেই। ফলে বর্তমান প্রেক্ষাপটে বাংলাদেশে বিচার বিভাগের জন্য আলাদা সচিবালয় গঠন অবাস্তব ধারণা। গতকাল বিচার প্রশাসন প্রশিক্ষণ ইনস্টিটিউট মিলনায়তনে জেলা ও দায়রা জজ এবং সমপর্যায়ের বিচার বিভাগীয় কর্মকর্তাদের ২১তম জুডিশিয়াল অ্যাডমিনিস্ট্রেশন ট্রেনিং কোর্সের উদ্বোধনী অনুষ্ঠান শেষে সাংবাদিকদের প্রশ্নের জবাবে আইনমন্ত্রী এসব কথা বলেন। ষোড়শ সংশোধনী রিভিউ বিষয়ে মন্ত্রী বলেন, রিভিউ করার অধিকার সংবিধান সবাইকে দিয়েছে। সেখানে সরকারও রয়েছে, সরকারকে কিন্তু বাদ দেয়নি।"