"ভারতের তাবলিগ জামাতের মুরব্বি মাওলানা মোহাম্মদ সাদ কান্ধলভিকে নিয়ে তাবলিগ জামাতের দুই গ্রুপের দ্বন্দ্বে গতকাল অচল হয়ে পড়েছিল রাজধানীর যানচলাচল। মাওলানা সাদের আগমন ঠেকাতে তাবলিগ জামাতের একটি গ্রুপ বিমানবন্দর এলাকার সড়ক দখলে নিয়ে সমাবেশ করলে দুর্বিষহ ভোগান্তিতে পড়েন রাজধানীবাসী। শুরুতে উত্তরা, টঙ্গী এলাকায় ভয়াবহ যানজটের সৃষ্টি হয়। পরে তা ছড়িয়ে পড়ে পুরো রাজধানীতে। সবশেষ বিকাল সাড়ে চারটার দিকে তাবলিগের সদস্যরা অবস্থান ত্যাগ করলে ধীরে ধীরে যানবাহন চলাচল শুরু হয়।"