"নির্বাচন নিয়ে নানা রকম শঙ্কা থাকলেও ঢাকা উত্তর সিটির মেয়র পদের উপনির্বাচনের জন্য মনোনয়ন ফরম বিক্রি শুরু করেছে ক্ষমতাসীন আওয়ামী লীগ। গতকাল সকালে আওয়ামী লীগ সভানেত্রীর ধানমন্ডির রাজনৈতিক কার্যালয় থেকে ফরম বিক্রি শুরু হয়। চলবে ১৫ জানুয়ারি পর্যন্ত। গতকাল বিকাল পর্যন্ত উত্তর সিটির মেয়র পদে উপনির্বাচনে প্রার্থী হতে আওয়ামী লীগের দলীয় মনোনয়নপত্র কিনেছেন ব্যবসায়ী নেতা আতিকুল ইসলাম ও সাবেক সংসদ সদস্য ড. এইচ বি এম ইকবালসহ আটজন। এ ছাড়া আওয়ামী লীগের সাবেক কেন্দ্রীয় নেতা ড. মমতাজ উদ্দিন আহমেদ মেহেদীও দলীয় মনোনয়ন কিনবেন বলে জানা গেছে।"