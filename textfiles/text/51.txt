"দেশের ২১তম রাষ্ট্রপতি পদে বর্তমান রাষ্ট্রপ্রধান মো. আবদুল হামিদকে বিনা প্রতিদ্বন্দ্বিতায় নির্বাচিত ঘোষণা করেছে নির্বাচন কমিশন। এবারে দ্বিতীয় মেয়াদে নির্বাচিত হলেন তিনি। রাষ্ট্রপতি নির্বাচনে আবদুল হামিদ একক প্রার্থী হওয়ায় আর ভোটাভুটির প্রয়োজন হলো না। গতকাল মনোনয়নপত্র বাছাইয়ের আনুষ্ঠানিকতা শেষে আগারগাঁওয়ের নির্বাচন ভবনে এক সংবাদ সম্মেলনে আবদুল হামিদকে বিনা প্রতিদ্বন্দ্বিতায় নির্বাচিত ঘোষণা করেন এ নির্বাচনের ‘নির্বাচনী কর্তা’ প্রধান নির্বাচন কমিশনার (সিইসি) কে এম নূরুল হুদা। এ সময় চার নির্বাচন কমিশনার ও ইসির ভারপ্রাপ্ত সচিবসহ অন্যান্য কর্মকর্তারা উপস্থিত ছিলেন।"