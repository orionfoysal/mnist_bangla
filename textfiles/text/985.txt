ঢাকা বিশ্ববিদ্যালয় কেন্দ্রীয় ছাত্র সংসদ (ডাকসু) নির্বাচন সম্পর্কে অবশেষে নীতিগত সিদ্ধান্ত নিয়েছে বিশ্ববিদ্যালয় প্রশাসন। বিশ্ববিদ্যালয়ের সিন্ডিকেট সভায় সিদ্ধান্ত নেওয়া হয়েছে আগামী বছরের মার্চের মধ্যে ডাকসু নির্বাচন সম্পন্ন করা হবে। ডাকসু নির্বাচনকে সামনে রেখে চলতি বছরের মে মাসের মধ্যে প্রতিটি হলের চূড়ান্ত ভোটার তালিকা প্রণয়নও করা হবে। ডাকসু নির্বাচনের ব্যাপারে ছাত্র সংগঠনগুলোর সঙ্গে বিশ্ববিদ্যালয় প্রশাসন আলোচনা করবে এবং পরিবেশ পরিষদ চালু করে তফসিল ঘোষণা করা হবে। ডাকসু নির্বাচন অনুষ্ঠানের সিদ্ধান্ত ঢাকা বিশ্ববিদ্যালয়সহ দেশের সব শিক্ষাপ্রতিষ্ঠানে সুস্থ ধারা প্রতিষ্ঠায় অবদান রাখবে বলে আশা করা হচ্ছে।"