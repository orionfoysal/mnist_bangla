"কক্সবাজারে শিক্ষক নামের একদল মস্তানের হাতে নির্মমভাবে প্রহৃত হয়েছেন একজন অভিভাবক। তিনি তার পুত্রের পরীক্ষার ফলাফল নিয়ে প্রশ্ন তুলেছিলেন বিদ্যালয়ের প্রধান শিক্ষকের কাছে। পাশাপাশি বিদ্যালয়ে পূর্ব ঘোষণা ছাড়া ভর্তি ফি ও মাসিক বেতন কেন বাড়ানো হলো— জানতে চেয়েছিলেন। এর পরিণতিতেই কক্সবাজারের খরুলিয়া কেজি অ্যান্ড প্রি-ক্যাডেট স্কুলের এক শিক্ষার্থীর বাবাকে বেদম প্রহার করেছেন ওই স্কুলের শিক্ষকরা। ওই স্কুলের দ্বিতীয় শ্রেণির ছাত্র শাহরিয়ার নাফিসের বাবা আয়াত উল্লাহ এ বিষয়ে বিদ্যালয়ের প্রধান শিক্ষক বোরহান উদ্দিনের কাছে অভিযোগ করলে দুজনের কথাকাটাকাটি শুরু হয়।"