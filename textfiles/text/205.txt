"যুক্তরাষ্ট্রের গত প্রেসিডেন্ট নির্বাচনে ট্রাম্পের নির্বাচনী শিবির ও রাশিয়ার মধ্যকার কথিত আঁতাত তদন্তে এবার রাশিয়ার তের নাগরিক এবং তিনটি প্রতিষ্ঠানের বিরুদ্ধে আনুষ্ঠানিক অভিযোগ আনা হয়েছে। স্থানীয় সময় শুক্রবার ফেডারেল গ্র্যান্ড জুরি ওই তের রাশিয়ানের বিরুদ্ধে অভিযোগ দেন। রাশিয়ার তের নাগরিকের অভিযোগ সত্ত্বেও প্রেসিডেন্ট ডোনাল্ড ট্রাম্প ফের দাবি করেছেন, ওই নির্বাচন ঘিরে তার শিবির ও রাশিয়ার মধ্যে কোনো ধরনের আঁতাত হয়নি।  এক টুইটে এসব কথা বলেছেন প্রেসিডেন্ট ট্রাম্প। ট্রাম্প শিবির ও রাশিয়ার মধ্যকার কথিত আঁতাত তদন্ত করছেন যুক্তরাষ্ট্রের জাতীয় তদন্ত সংস্থা এফবিআইয়ের সাবেক প্রধান রবার্ট মুলার।"