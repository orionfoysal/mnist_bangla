"পুলিশ বাহিনীকে জনগণের আস্থা ও বিশ্বাস অর্জনের আহ্বান জানিয়ে প্রধানমন্ত্রী শেখ হাসিনা বলেছেন, মনে রাখবেন জনগণের টাকায় বেতন-ভাতা থেকে শুরু করে সব কিছু হয়। জনগণের আস্থা বিশ্বাস অর্জনই পুলিশের সবচেয়ে প্রধান দায়িত্ব। আগে একটা কথা ছিল— ‘বাঘে ধরলে এক ঘা, পুলিশে ধরলে ১৮ ঘা’, এই প্রবাদবাক্য যেন মিথ্যা প্রমাণ হয়। মানুষ যেন মনে করে পুলিশ আমাকে সাহায্য করবে বা আমার পাশে আছে বা আমার একটা ভরসার স্থান। প্রধানমন্ত্রী পুলিশ সপ্তাহের দ্বিতীয় দিনে গতকাল তাঁর কার্যালয়ে বাহিনীটির ঊর্ধ্বতন কর্মকর্তাদের মতবিনিময় করছিলেন।"