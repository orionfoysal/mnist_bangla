"প্রধানমন্ত্রী শেখ হাসিনা দেশের ব্যবসা-বাণিজ্য এগিয়ে নিতে নতুন নতুন বাজার খোঁজার ওপর গুরুত্ব আরোপ করেছেন। গত সোমবার বছরের প্রথম দিনে বঙ্গবন্ধু আন্তর্জাতিক সম্মেলন কেন্দ্রে মাসব্যাপী বাণিজ্য মেলার উদ্বোধনকালে বহির্বিশ্বে বর্তমান সরকারের ব্যবসা-বাণিজ্য সম্প্রসারণের উদ্যোগ তুলে ধরে তিনি বলেন, এ উদ্দেশ্যে আরও ১২টি দেশে নতুন দূতাবাস ও ১৭টি মিশন খোলা হয়েছে। সেসব দেশের অ্যাম্বাসাডর, হাইকমিশনারদের ডেকে ওয়ার্কশপ করে ব্যবসা-বাণিজ্যের প্রসার এবং দেশে বিনিয়োগ কীভাবে বাড়ানো যায় সেদিকে লক্ষ্য রাখার নির্দেশ দেওয়া হয়েছে। বাংলাদেশের অর্থনীতি এখন বিশ্বের ৪৬তম বৃহত্তম অর্থনীতি। গত অর্থবছরে জিডিপি প্রবৃদ্ধি ছিল ৭.২৮ শতাংশ।"