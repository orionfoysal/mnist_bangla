"মিয়ানমারের রাখাইনে রোহিঙ্গাদের ওপর গণহত্যা ও ধর্ষণসহ বর্বর নির্যাতনের ঘটনা জাতিগত নিধনের শামিল বলে উল্লেখ করেছে রোহিঙ্গা ক্যাম্প পরিদর্শনরত ওআইসির ইন্ডিপেন্ডেন্ট পার্মানেন্ট হিউম্যান রাইটস কমিটি (আইপিএইচআরসি)।গতকাল দুপুরে উখিয়ার বালুখালী রোহিঙ্গা ক্যাম্প পরিদর্শন শেষে সাংবাদিকদের ব্রিফিং করার সময় আইপিএইচআরসির চেয়ারপারসন ড. রশিদ আল বালুসি বলেন, ‘আমরা দুইদিন ধরে উখিয়ার কুতুপালং ও বালুখালী রোহিঙ্গা ক্যাম্প এলাকা পরিদর্শন করেছি এবং নির্যাতিত রোহিঙ্গাদের সঙ্গে কথা বলেছি। আমরা রোহিঙ্গা ক্যাম্প পরিদর্শন করে রোহিঙ্গাদের সঙ্গে কথা বলে যে সব তথ্য পেয়েছি তা ওআইসির কাছে প্রতিবেদন পেশ করব।’ ভাইস-চেয়ারপারসন ড. রাইহানাহ বিনতে আবদুল্লাহ বলেন, ‘রোহিঙ্গা মুসলিমদের ওপর এ নির্যাতন জাতিগত নিধনের শামিল।’ এসময় তিনি রোহিঙ্গাদের পাশে থাকার প্রতিশ্রুতি দেন।"