"জেকোবিন, আমেরিকান ফেনটাইল, জার্মান শিল্ড, ইন্ডিয়ান লক্ষা, বোখারা ও শার্টিন নামের উচ্চমূল্যের বিদেশি কবুতর পালনে সাফল্য দেখিয়েছেন সিলেটের বিশ্বনাথ উপজেলার শৌখিন যুবক শেখ আফজাল হোসেন। প্রথমে শখ করেই শিরাজি ও শার্টিন জাতের ছয় কবুতর ক্রয় করেন তিনি। এরপর অন্যান্য জাতের কবুতরও সংগ্রহ করেন। ধীরে ধীরে আফজালের শখের কবুতর পালন রূপ নেয় ‘এসকে পিজিয়ন লফট’ নামের খামারে। সরেজমিন সদর ইউনিয়নের উত্তর ধর্মদা গ্রামে আফজালের বাড়িতে গিয়ে দেখা যায়, বসতঘরের ছাদে রয়েছে তার কবুতরের খামার।"