"বিএনপি চেয়ারপারসন বেগম খালেদা জিয়ার মুক্তি দাবিতে ঢাকাসহ সারা দেশে গণস্বাক্ষর অভিযান শুরু করেছে বিএনপি। গতকাল বেলা ১১টায় নয়াপল্টনে দলীয় কার্যালয়ের নিচতলায় স্বাক্ষর ফরমে সই করে এ কর্মসূচির আনুষ্ঠানিক উদ্বোধন করেন দলের মহাসচিব মির্জা ফখরুল ইসলাম আলমগীর। এ সময় তিনি বলেন, ‘আমি সারা দেশের নেতা-কর্মীদের অনুরোধ জানাব, শান্তভাবে, ধৈর্য ধরে সবকিছু মোকাবিলা করতে। কখনো ধৈর্যহারা হবেন না, কখনো বিশৃঙ্খলা করবেন না।’ খালেদা জিয়ার মুক্তি না হওয়া পর্যন্ত গণস্বাক্ষর অভিযান চলবে বলে ঘোষণা দেন বিএনপি মহাসচিব।"