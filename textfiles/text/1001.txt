"সবুজ পরিবেশ ও বিনোদনবান্ধব, সুস্বাস্থ্যকর, ছোট-বড় সবার কাছে নিরাপদ এবং সচল আধুনিক শহর গড়ার প্রয়াস ব্যক্ত করেছেন ঢাকা উত্তর সিটি করপোরেশনের (ডিএনসিসি) উপনির্বাচনে মেয়র পদে আওয়ামী লীগের মনোনীত নৌকার প্রার্থী ব্যবসায়ী নেতা আতিকুল ইসলাম। নির্বাচিত হলে নগরীর বস্তি এলাকায় সুন্দর পরিবেশ নিশ্চিত করা নিজের অন্যতম অগ্রাধিকার থাকবে জানিয়ে তিনি বলেন, ‘সবার প্রত্যাশা এ শহর হবে নতুন প্রজন্মের জন্য আগামীর স্মার্ট ঢাকা। এ নগরী হবে মানুষের নিঃশ্বাস নেওয়ার মতো শহর। ফুটপাথে যাতে নির্ভয়ে ও নির্বিঘ্নে মানুষ চলাচল করতে পারে, সে উদ্যোগ আমি নেব।’রাজধানীর বনানীতে নিজের ব্যবসাপ্রতিষ্ঠান ইসলাম গ্রুপের কার্যালয়ে গতকাল বাংলাদেশ প্রতিদিনকে দেওয়া একান্ত সাক্ষাৎকারে এসব কথা বলেন আতিকুল ইসলাম।"