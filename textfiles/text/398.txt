"টানা আন্দোলন কর্মসূচিতে আবারও রাজপথে নেমেছেন রাষ্ট্রায়ত্ত পাটকল শ্রমিকরা। ১১ দফা দাবিতে সারা দেশে ৪৮ ঘণ্টার ধর্মঘট, অবরোধ, লাঠি ও ভুখা মিছিল এবং জনসভার ধারাবাহিক কর্মসূচি হাতে নিয়েছেন তারা। গতকাল ঢাকায় জাতীয় প্রেস ক্লাবে সংবাদ সম্মেলনের মাধ্যমে নতুন এ কর্মসূচি ঘোষণা করা হয়। এতে লিখিত বক্তব্য পাঠ করেন রাষ্ট্রায়ত্ত পাটকল শ্রমিক সিবিএ-নন সিবিএ পরিষদের আহ্বায়ক সরদার মোতাহার উদ্দিন। এর আগে সকালে সমাজকল্যাণ মন্ত্রী রাশেদ খান মেনন ও বিকালে সংসদ ভবনের সম্মেলন কক্ষে শ্রম ও কর্মসংস্থান সংক্রান্ত স্থায়ী কমিটির সঙ্গে বৈঠক করেন শ্রমিকরা।"