"মিয়ানমার থেকে পালিয়ে আসা এক রোহিঙ্গা যুবতীর সঙ্গে ছেলের বিয়ের পর ছেলে ও ছেলের বউকে পুলিশি হয়রানি থেকে দূরে রাখতে হাই কোর্টে রিট দায়ের করায় রিটকারীকে একলাখ টাকা জরিমানা করেছে হাই কোর্ট। একই সঙ্গে  ৩০ দিনের মধ্যে এই জরিমানার টাকা হাই কোর্টের সংশ্লিষ্ট শাখায় জমা দেওয়ারও নির্দেশ দেওয়া হয়েছে। টাকা জমা না দিলে রিটকারীর বিরুদ্ধে আইনগত ব্যবস্থা নেওয়ার নির্দেশ দেওয়া হয়েছে। গতকাল বিয়ে সংক্রান্ত রিট খারিজ করে বিচারপতি মইনুল ইসলাম চৌধুরী ও বিচারপতি জেবিএম হাসানের সমন্বয়ে গঠিত হাই কোর্ট বেঞ্চ এই আদেশ দেয়। আদালতে রিট আবেদনের পক্ষে শুনানি করেন এ বি এম হামিদুল মিসবাহ।"