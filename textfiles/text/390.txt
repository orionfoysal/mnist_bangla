"যে কোনো আন্দোলন, যুদ্ধ, সংগ্রাম, সাধনা বা অধ্যবসায়ের ফলের অনুসঙ্গেই গোপনে এগিয়ে আসতে থাকে নানান আশঙ্কাও। সুবিধাভোগী বুদ্ধিজীবী ছাড়া অন্যরা জয়ের ধারা ও সমঝোতার উপসর্গ পর্যালোচনা করে তখনই বিজয় আনন্দ উপভোগ করার সময়েই, থিতু হয়ে বসবার আগেই সে সব জানান দিতে থাকেন। যেমন পাকিস্তান হওয়ার সূচনাকালেই রাষ্ট্রভাষা সিদ্ধান্তে রাজনীতিকদের জন্য একটি সংকট প্রশ্ন এগিয়ে আসছে তা নিয়ে লিখেছিলেন সাংবাদিক আবদুল হক, মাহবুব জামাল জাহেদী প্রমুখ। তখন এমন একটি রাষ্ট্র হচ্ছে যেখানে ধর্মীয়ভাবে সামঞ্জস্য থাকলেও ভাষাগত নেই। সংখ্যাগরিষ্ঠের ভাষা ও রাজনৈতিক এলিট নেতাদের ভাষা এক নয়।"