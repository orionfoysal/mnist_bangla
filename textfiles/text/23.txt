"মার্কিন প্রেসিডেন্ট ডোনাল্ড ট্রাম্পের উপদেষ্টা ও কর্মকর্তাদের বিরুদ্ধে বর্তমান ও সাবেক স্ত্রীদের ওপর শারীরিক ও মানসিক নির্যাতনের বিতর্ক ক্রমেই বাড়ছে। সাবেক দুই স্ত্রীকে নির্যাতনের অভিযোগে গত বুধবার পদত্যাগ করেছেন ট্রাম্পের উপদেষ্টা রব পর্টার। এর দুই দিন বাদে শুক্রবার একই অভিযোগে এবার মার্কিন প্রেসিডেন্টের ভাষণলেখক ডেভিড সরেনসেন পদত্যাগ করলেন। তবে সরেনসেন এ অভিযোগ অস্বীকার করে তার সাবেক স্ত্রীর বিরুদ্ধে আইনি ব্যবস্থা গ্রহণ করবেন বলে এক বিবৃতিতে জানিয়েছেন। সরেনসেনের সাবেক স্ত্রী জেসিকা করবেট মার্কিন দৈনিক ওয়াশিংটন পোস্টকে জানিয়েছেন, বিবাহিত থাকাকালে তার স্বামী তাকে শারীরিক ও মানসিকভাবে নির্যাতন করেছে।"