"সিরাজগঞ্জের কামারখন্দে কানে হেডফোন লাগিয়ে রেল-লাইনে হাঁটার সময় ট্রেনে কাটা পড়ে মাইন হাসান (১৬) নামের এক এসএসসি পরীক্ষার্থীর মৃত্যু হয়েছে। গতকাল দুপুর পৌনে ১টার দিকে উপজেলার ঢাকা-ঈশ্বরদী রেলপথের ঝাঐল এলাকায় এ দুর্ঘটনা ঘটে। নিহত মাইন হাসান নান্দিনা মধু গ্রামের হান্নান হোসেনের ছেলে ও পোড়াবাড়ী উচ্চ বিদ্যালয়ের চলতি বছরের এসএসসি পরীক্ষার্থী।সিরাজগঞ্জ জিআরপি থানার উপ-পরিদর্শক মো. জাকির হোসেন জানান, দুপুরে মাইন কানে হেডফোন দিয়ে রেল লাইনের উপর হাঁটছিল। এ সময় ঢাকা থেকে ছেড়ে আসা নীলসাগর এক্সপ্রেস ট্রেনের সঙ্গে ধাক্কা খেয়ে ঘটনাস্থলেই তার মৃত্যু হয়।"