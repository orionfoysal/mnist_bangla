"নাটোরের হালতি বিলের জলাবদ্ধতা দূর করার উদ্যোগ নিয়েছে জেলা প্রশাসন। জেলা প্রশাসক শাহিনা খাতুনের নির্দেশে গতকাল সকাল থেকে নলডাঙ্গা উপজেলা নির্বাহী কর্মকর্তা (ইউএনও) রেজা হাসান উপস্থিত হয়ে এক্সকেভেটর (ভেকু) দিয়ে বিলের পানি নিষ্কাশনের একমাত্র খালের বিভিন্ন স্থানের অবৈধ বাঁধ ও স্থাপনা অপসারণের কাজ শুরু করেন। এ সময় তার সঙ্গে স্থানীয় জনপ্রতিনিধিরা উপস্থিত ছিলেন। ইউএনও জানান, আপাতত এ অপসারণ কাজ চললেও স্থায়ীভাবে যাতে এই খাল সংস্কার ও অবৈধ দখলমুক্ত করা যায় তার উদ্যোগ নেওয়া হবে। কৃষকরা যাতে আর দুর্ভোগে না পড়েন সে জন্য যা কিছু প্রয়োজন তাই করা হবে বলেও তিনি জানান।"