"হকার নিয়ে মঙ্গলবার ব্যাপক সংঘর্ষের পর নারায়ণগঞ্জ সিটি করপোরেশনের (নাসিক) সর্বত্র থমথমে অবস্থা চলছে। নাসিক থেকে উচ্ছেদ হওয়া হকাররা কাঁদছেন আর বলছেন, ‘পুনর্বাসনের জন্য ২৫ দিন ধরে আন্দোলন করেও আমরা কিছু পেলাম না। সপরিবারে অনাহারে আর কত দিন থাকতে হবে তা কে জানে!’ মঙ্গলবারের ঘটনা তদন্তে জেলা প্রশাসন তিন সদস্যের কমিটি করেছে বলে জানিয়েছেন জেলা পুলিশ সুপার মঈনুল হক। অন্যদিকে, নাসিক মেয়র সেলিনা হায়াৎ আইভী ও এমপি শামীম ওসমান সংবাদ সম্মেলন করে একে অন্যকে সংঘর্ষের জন্য দোষারোপ করেছেন। মেয়র আইভী গতকালও বলেছেন, মঙ্গলবারে পরিকল্পিতভাবে শামীম ওসমানের নির্দেশে তার ওপর হামলা হয়েছে।"