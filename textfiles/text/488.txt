"চট্টগ্রাম বিশ্ববিদ্যালয় (চবি) ছাত্রলীগ একাংশের ডাকা অনির্দিষ্টকালের অবরোধ তিন শর্তে স্থগিত করেছে। মঙ্গলবার রাত থেকে ছাত্রলীগ অবরোধ স্থগিত করে। এ ছাড়া চবি প্রক্টর কার্যালয় এবং বিভিন্ন স্থানে ভাঙচুরের ঘটনায় অজ্ঞাতনামা আসামি করে মঙ্গলবার রাতে হাটহাজারী থানায় মামলা করেছে কর্তৃপক্ষ। একই সঙ্গে প্রক্টরের কার্যালয়, শিক্ষক বাস, বিশ্ববিদ্যালয়ের বিভিন্ন স্থানে ভাঙচুর এবং সাংবাদিকদের ওপর হামলার ঘটনায় উদ্বেগ জানিয়েছে চট্টগ্রাম বিশ্ববিদ্যালয় শিক্ষক সমিতি ও চট্টগ্রাম সাংবাদিক ইউনিয়ন। ছাত্রলীগের তিন শর্তের মধ্যে আছে, নতুন করে কাউকে আটক ও মামলা না দেওয়া, আটকদের মুক্তি দেওয়া এবং প্রক্টরের অপসারণের বিষয়ে ভিসির বিবেচনার আশ্বাস।"