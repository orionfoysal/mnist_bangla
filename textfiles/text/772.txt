"রাজধানীর উত্তরা আধুনিক মেডিকেল কলেজে বিগত বছরগুলোয় আসন শূন্য থাকায় এবার এমবিবিএস প্রথম বর্ষে (চলতি ২০১৭-১৮ শিক্ষাবর্ষ) ‘আগে এলে আগে পাবেন’ ভিত্তিতে ৫৭ শিক্ষার্থী ভর্তি করা হয়েছে বলে কলেজ কর্তৃপক্ষ তথ্য দিলেও তা সঠিক নয়। কলেজ কর্তৃপক্ষ আসন শূন্য থাকার কথা বলে শিক্ষার্থীদের বিভ্রান্ত করেছে বলে অনেকেই অভিযোগ করছেন। কলেজের তথ্য বিশ্লেষণ করে দেখা গেছে, বিগত এক দশকে (২০০৭-০৮ থেকে ২০১৭-১৮ শিক্ষাবর্ষ পর্যন্ত) পর্যন্ত কলেজটিতে মোট আট শতাধিক শিক্ষার্থী ভর্তি করা হয়। তথ্য-উপাত্তে দেখা গেছে, সর্বনিম্ন ৫০ থেকে সর্বোচ্চ ৯০ আসনে শিক্ষার্থী ভর্তি করা হয়েছে। শুধু ২০১৪-১৫ শিক্ষাবর্ষে ওই বছর মাত্র ৪৫ জন শিক্ষার্থী ভর্তি করা হয়।"