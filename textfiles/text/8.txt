"প্রধানমন্ত্রী শেখ হাসিনা বলেছেন, আমরা চাই আমাদের চা বিশ্বে নিজের স্থান করে নিক। আমাদের চা আরও উন্নত হোক এবং চা গবেষণা ইনস্টিটিউট চায়ের গুণগত মান বৃদ্ধির জন্য গবেষণা আরও জোরদার করবে। বিভিন্ন ফ্লেভারযুক্ত চা ছাড়াও চা থেকে বিভিন্ন প্রসাধনসামগ্রী, যথা— টি সোপ, টি শ্যাম্পু, টি টুথপেস্ট প্রভৃতি এবং খাদ্যসামগ্রী, যেমন— টি কোলা, চা-এর আচার প্রভৃতি উৎপাদনের সুযোগ রয়েছে। এ সুযোগ আমাদের কাজে লাগাতে হবে। গতকাল দুপুরে ইন্টারন্যাশনাল কনভেনশন সিটি, বসুন্ধরায় (পুষ্পগুচ্ছ-২) বাংলাদেশ চা প্রদর্শনী-২০১৮-এর উদ্বোধন অনুষ্ঠানে প্রধান অতিথির ভাষণে এ কথা বলেন তিনি।"