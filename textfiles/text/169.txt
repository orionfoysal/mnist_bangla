"নারায়ণগঞ্জ সদর উপজেলা নির্বাহী কর্মকর্তা (ইউএনও) তাসমিন বিনতে জেবিন শেখের প্রত্যাহার দাবিতে গতকাল জেলা প্রশাসক কার্যালয় ঘেরাও এবং বিক্ষোভ মিছিল করেছেন এলাকাবাসী। বিক্ষোভে ফতুল্লার সস্তাপুর, কোতালেরবাগ, কুতুবআইল ও ইসদাইর এলাকার ব্যবসায়ী, কর্মজীবী, মসজিদের ইমাম ও সাধারণ জনতা অংশ নেন। পরে ইউএনওর বিরুদ্ধে স্বেচ্ছাচারিতা, অসদাচরণ, ঘুষ দাবি ও দুর্নীতির একাধিক অভিযোগ এনে মন্ত্রিপরিষদ সচিব, বিভাগীয় কমিশনার ও দুদকে দেওয়া গণস্বাক্ষর সংবলিত অভিযোগপত্রের অনুলিপি জেলা প্রশাসকের কাছে জমা দেন। অভিযোগপত্রে উল্লেখ করা হয়, সদরের ইউএনও তাসমিন বিনতে জেবিন যোগদানের পর থেকে এলাকাবাসী নানা হয়রানির শিকার হচ্ছেন। ঘুষ ছাড়া তিনি কোনো ফাইল ছাড়েন না।"