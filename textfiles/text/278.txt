"বাংলাদেশ প্রতিদিন সম্পাদক নঈম নিজাম, প্রকাশক, বার্তা সম্পাদক ও প্রতিবেদকের বিরুদ্ধে বগুড়ার আদালতে দায়ের করা দুটি মানহানি মামলা প্রত্যাহারের দাবি জানিয়েছে রাজশাহী বিশ্ববিদ্যালয় রিপোর্টার্স ইউনিটি (রুরু)। গতকাল রিপোর্টার্স ইউনিটির সভাপতি শিহাবুল ইসলাম ও সাধারণ সম্পাদক আলী ইউনুস হৃদয় স্বাক্ষরিত এক প্রেস বিজ্ঞপ্তিতে এ দাবি জানানো হয়।প্রেস বিজ্ঞপ্তিতে বলা হয়, বাংলাদেশ প্রতিদিন সম্পাদক নঈম নিজামের বিরুদ্ধে কিছুদিন পর পর মিথ্যা মামলা দেওয়ায় আমরা সংবাদকর্মীরা বিব্রত। বাংলাদেশ প্রতিদিন দেশের মানুষের মনে স্থান করে নিয়েছে বলে পত্রিকাটি সবচেয়ে  বেশি বিক্রি হয়। এ কারণে ক্ষমতাধর ব্যক্তিদের অপকর্ম ও দুর্নীতি প্রকাশে পত্রিকাটি সব রক্তচক্ষু উপেক্ষা করতে সক্ষম হয়েছে।"