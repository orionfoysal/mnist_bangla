"মিয়ানমারের রাখাইন রাজ্যের রোহিঙ্গা ধ্বংসযজ্ঞ দেখে মর্মাহত হয়েছেন ব্রিটিশ পররাষ্ট্রমন্ত্রী বরিস জনসন। এক টুইট বার্তায় বলেছেন, উত্তর রাখাইন সফরের সময় যা দেখেছেন তাতে তিনি মর্মাহত। সেখানে তিনি পুড়িয়ে দেওয়া শত শত গ্রামের চিহ্ন দেখেছেন। বিবিসির ইংরেজি সার্ভিসের অনলাইনে প্রকাশিত প্রতিবেদনে ব্রিটিশ মন্ত্রীকে উদ্ধৃত করে বলা হয়েছে, মিয়ানমারের নেতা অং সান সু চি রোহিঙ্গা সংকটের ভয়াবহতা পুরোপুরি বোঝেন কিনা, তা নিয়ে তার সন্দেহ আছে। মিয়ানমার রোহিঙ্গা সংকটকে অস্বীকার করছে কিনা— বিবিসির এমন প্রশ্নের উত্তরে বরিস জনসন বলেছেন, নেপিদোয় মিয়ানমারের রাজনীতিকদের সঙ্গে আলোচনা ও সু চির বক্তব্য শোনার পর তার মনে হয়েছে, যে ভয়ঙ্কর ধ্বংসযজ্ঞ সংঘটিত হয়েছে, সে বিষয়ে তাদের ধারণা নেই।"