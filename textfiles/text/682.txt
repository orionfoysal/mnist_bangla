"প্রশ্ন ফাঁস হওয়ায় এবারের এসএসসির কোনো পরীক্ষা বাতিল হবে কিনা তা স্পষ্ট না করলেও এনিয়ে পরীক্ষার্থীদের উদ্বিগ্ন না থাকার পরামর্শ দিয়েছেন এ সংক্রান্ত কমিটির প্রধান। গতকাল বিকালে সচিবালয়ের পরিবহন পুল ভবনে এই কমিটির প্রধান কারিগরি ও মাদ্রাসা শিক্ষা বিভাগের সচিব মো. আলমগীর সাংবাদিকদের জানান, দুই-একদিনের মধ্যে প্রতিবেদন সরকারের কাছে জমা দেবেন তিনি। সচিব বলেন, সরকার সুপারিশ পর্যালোচনা করবে। আমাদের সুপারিশ রাখতে পারে, নাও রাখতে পারে। পরীক্ষা বাতিলের সুপারিশ করা হবে কিনা, এই প্রশ্নে আলমগীর বলেন, আমরা শুধু এটুকু বলতে পারি ২০ লাখ শিক্ষার্থীর স্বার্থের কথা চিন্তা করেই আমরা সুপারিশ করব, সরকারও তাদের স্বার্থের কথা চিন্তা করেই সিদ্ধান্ত নেবে।"