"‘জল সবুজে ঢাকা’ প্রকল্পের মাধ্যমে পাল্টে দেওয়া হচ্ছে ঢাকা দক্ষিণ সিটি করপোরেশনের (ডিএসসিসি) চেহারা। অত্যাধুনিক সুযোগ-সুবিধা দিয়ে নতুনভাবে সাজানো হচ্ছে বেদখলকৃত ৩১টি পার্ক ও খেলার মাঠ। চলতি বছরের জানুয়ারি থেকে  এই বিশাল কর্মযজ্ঞ শুরু করেছে ডিএসসিসি। গতকাল বাংলাদেশ প্রতিদিনের সঙ্গে এক বিশেষ সাক্ষাৎকারে এসব কথা জানালেন ডিএসসিসি মেয়র মোহাম্মদ সাঈদ খোকন। ঢাকা দক্ষিণের চলমান উন্নয়ন কার্যক্রম ব্যাখ্যা করে তিনি বলেন, মাদকসেবী আর ভবঘুরেদের আখড়ায় পরিণত হওয়া রাজধানীর ওসমানী উদ্যানকে ঠিক এমনই একটি পার্ক হিসেবে গড়ে তোলার পরিকল্পনা নিয়েছে ডিএসসিসি; যার নাম দেওয়া হয়েছে ‘গোসসা (রাগ) নিবারণ পার্ক’।"