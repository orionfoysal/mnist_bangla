"কক্সবাজারের উখিয়া ও টেকনাফ উপজেলার মোট চার হাজার ৯০১ একর সংরক্ষিত বনভূমি রোহিঙ্গাদের দখলে রয়েছে। এর মধ্যে রোহিঙ্গারা বর্তমানে সরাসরি বসতি স্থাপন করেছে চার হাজার ৮৫১ একর বনভূমিতে। একই সঙ্গে আগামীতে আরও ৫০ একর বনভূমি বর্জ্য ট্রিটমেন্ট প্লান্টের জন্য ব্যবহার করা হবে। বিপুল পরিমাণ বনভূমি ব্যবহারের ফলে প্রায় ৩৯৭ কোটি ১৮ লাখ ৩৭ হাজার ৩৯৩ টাকার জীববৈচিত্র্যের ক্ষয়-ক্ষতি হয়। বাংলাদেশে রোহিঙ্গা অনুপ্রবেশ বিষয়ে গঠিত ‘অবৈধভাবে অনুপ্রবেশকারী মিয়ানমারের রোহিঙ্গা নাগরিকদের চিহ্নিতকরণ’ সংক্রান্ত কমিটি প্রধানমন্ত্রীর কার্যালয় এবং মন্ত্রিপরিষদ সচিব বরাবরে গত ৫ ফেব্রুয়ারি এ প্রতিবেদন প্রেরণ করে।"