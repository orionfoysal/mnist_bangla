"বাংলাদেশে ভোটের বছরে রাজনৈতিক বৈরিতা আবারও সহিংস জঙ্গিবাদের উত্থানের ক্ষেত্র তৈরি করতে পারে বলে সতর্ক করেছে ইন্টারন্যাশনাল ক্রাইসিস গ্রুপ (আইসিজি)।মাঠ পর্যায়ে গবেষণার মাধ্যমে বিশ্বের বিভিন্ন দেশে সংঘাত ও তা নিরসনে করণীয় সম্পর্কে পরামর্শ দেওয়া এই আন্তর্জাতিক সংস্থার গতকাল প্রকাশিত এক প্রতিবেদনে এই সতর্কবার্তা এসেছে। খবর বিডিনিউজের। প্রতিবেদনে বলা হয়েছে, বাংলাদেশে জাতীয় নির্বাচন সামনে রেখে রাজনৈতিক মেরুকরণে যে সংকট তৈরি হয়েছে, ইসলামপন্থি জঙ্গিদের তার সুযোগ নেওয়ার ঝুঁকি রয়েছে। ‘কাউন্টারিং জিহাদিস্ট মিলিটান্সি ইন বাংলাদেশ’ শিরোনামের এই গবেষণায় বলা হয়েছে, সাম্প্রতিক মাসগুলোয় সহিংসতার বিরতি ‘সাময়িক’ হিসেবে প্রতীয়মান হতে পারে।"