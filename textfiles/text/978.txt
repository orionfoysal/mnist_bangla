"আজ থেকে টঙ্গীর তুরাগ তীরে অনুষ্ঠিত হচ্ছে ৫৩তম বিশ্ব ইজতেমা। এ পবিত্র মাহফিলে যোগ দেওয়ার জন্য দেশ-বিদেশের লাখ লাখ মুসল্লি সমবেত হয়েছেন। তাবলিগ জামাতের বিশ্ব ইজতেমাকে সামনে রেখে দেশ-বিদেশ থেকে ছুটে এসেছেন ইসলামের দাওয়াতি কাফেলার সঙ্গীরা।সূরা আল-ইমরানের ১০৪ নম্বর আয়াতে ইরশাদ করা হয়েছে, ‘তোমাদের মধ্যে এমন একদল হোক যাহারা কল্যাণের দিকে আহ্বান করিবে এবং সৎকার্যের নির্দেশ দিবে ও অসৎ কার্যে নিষেধ করিবে; ইহারাই সফলকাম।’ উক্ত আয়াতে উম্মতদের মধ্যে একটি জামাত থাকার তাগিদ দেওয়া হয়েছে, যে জামাত ইসলামের দিকে মানুষকে আহ্বান করবে।"