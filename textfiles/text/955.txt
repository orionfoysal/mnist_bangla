"মিয়ানমারের রাজধানী নেপিদোতে পররাষ্ট্র সচিব পর্যায়ের টানা ১৩ ঘণ্টা বৈঠকের পর রোহিঙ্গা প্রত্যাবর্তনের ফিজিক্যাল অ্যারেঞ্জমেন্ট চুক্তি স্বাক্ষরিত হয়েছে। বাংলাদেশের সঙ্গে সম্পাদিত ওই চুক্তি অনুযায়ী আপাতত প্রতি সপ্তাহে এক হাজার ৫০০ রোহিঙ্গাকে ফেরত নেবে মিয়ানমার। দুই বছরের মধ্যে বাংলাদেশে আশ্রয় নেওয়া রোহিঙ্গাদের ফেরত নেওয়া হবে। ৩০ দফার এ প্রত্যাবাসন চুক্তিতে বাংলাদেশের পক্ষে পররাষ্ট্র সচিব এম শহীদুল হক এবং মিয়ানমারের পররাষ্ট্র সচিব মিন্ট থো সই করেছেন। সে দেশের গণমাধ্যমের খবরে বলা হয়েছে, ২২ জানুয়ারি বাস্তুচ্যুত ৪৫০ হিন্দু শরণার্থীকে গ্রহণের মধ্য দিয়ে রোহিঙ্গা প্রত্যাবাসনের আনুষ্ঠানিকতা শুরু হবে।"