"দেশে অ্যাপভিত্তিক পরিবহন সেবা চালু হওয়ার পর কিছুটা স্বস্তি মিলেছে যাত্রীদের। দীর্ঘ যানজট এড়ানো এবং গাড়ির জন্য অপেক্ষা না করে অনেকেই এখন ব্যবহার করছেন জনপ্রিয় অ্যাপভিত্তিক পরিবহন সেবা উবার, পাঠাও, সহজ ও ইজিআর। এই সেবার বৈধতা দিতে ‘রাইডশেয়ারিং সার্ভিস নীতিমালা-২০১৭’ অনুমোদন করেছে মন্ত্রিসভা। উদ্যোক্তারা এই নীতিমালা স্বাগত জানানোর পাশাপাশি শঙ্কা প্রকাশ করে বলেছেন— এমন সেবায় মূল্য সংযোজন কর— মূসক বা ভ্যাট আরোপের ফলে যাত্রীদেরই পকেট থেকে বাড়তি টাকা খরচ করতে হবে। জানা গেছে, উবার, পাঠাও, ইজিআরসহ দেশে এখন ৮ থেকে ১০টি প্রতিষ্ঠান অ্যাপভিত্তিক পরিবহন সেবা দিচ্ছে।"