"সিলেট মহানগর ছাত্রদলের সাবেক সহসাংগঠনিক সম্পাদক আবুল হাসনাত শিমু হত্যা মামলার তিন আসামির পাঁচ দিনের রিমান্ড মঞ্জুর করেছে আদালত। গতকাল মুখ্য মহানগর হাকিম আদালতের বিচারক সাইফুজ্জামান হিরো এ রিমান্ড মঞ্জুর করেন। রিমান্ডের আসামিরা হলেন— মদন মোহন কলেজ ছাত্রদলের সাবেক সভাপতি কাজী মেরাজ, ছাত্রদল কর্মী ইমাদ উদ্দিন ও দেওয়ান জাকি। উল্লেখ্য, গত ১ জানুয়ারি প্রতিষ্ঠাবার্ষিকীর শোভাযাত্রায় নিজ দলের ক্যাডারদের ছুরিকাঘাতে খুন হন আবুল হাসনাত শিমু। এ ঘটনায় শিমুর মামা তারেক আহমদ লস্কর বাদী হয়ে থানায় হত্যা মামলা করেন।"