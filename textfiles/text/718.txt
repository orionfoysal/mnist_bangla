"কুমিল্লার হোমনায় এক রাতে ককটেল ফাটিয়ে তিন বাড়িতে ডাকাতি হয়েছে। শনিবার দিবাগত রাত ১২টা থেকে ৪টার মধ্যে বাহেরখোলা, ঘারমোড়া ও নিলখী স্বর্ণকার পাড়ায় ডাকাতির এ ঘটনা ঘটে। ডাকাতরা তিন বাড়ি থেকে নগদ সাত লাখ টাকা ও ৮-৯ লাখ টাকা মূল্যের স্বর্ণালঙ্কার লুট করে। পুলিশ জানায়, রাত ১২টার দিকে বাহেরখোলা গ্রামের তোতা মিয়ার বাড়ির কলাপসিবল গেট খুলে দরজা ভেঙে ভিতরে ঢুকে ডাকাতরা সবাইকে জিম্মি ও মারধর করে। ডাকাতরা তাদের বেঁধে ওয়্যারড্রব ও আলমারি ভেঙে লক্ষাধিক টাকা, তিন ভরি সোনা, মোবাইলসেটসহ মালামাল নিয়ে যায়।"