"দুর্নীতিবিরোধী অভিযানে আটক সৌদি আরবের ধনাঢ্য ব্যবসায়ী প্রিন্স আলওয়ালিদ বিন তালাল (৬২) মুক্তি পেয়েছেন। দুই মাসের বেশি সময় ধরে সরকারের হাতে আটক থাকার পর গতকাল তিনি রিয়াদে নিজ বাসভবনে ফিরেছেন। বার্তা সংস্থা রয়টার্স আলওয়ালিদের পারিবারিক সূত্রের বরাতে এ খবর দিয়েছে। সৌদি সরকার গত ৫ নভেম্বর দুর্নীতিবিরোধী অভিযানে রাজ পরিবারের বেশ কয়েকজন সদস্য, সরকারি কর্মকর্তা, মন্ত্রী ও ব্যবসায়ীদের আটক করে। তাদের সবাইকে রাজধানী রিয়াদের পাঁচ তারকা হোটেল ‘রিত্জ কার্লটনে’ রাখা হয়েছে।"