"গবেষক ও কলামিস্ট সৈয়দ আবুল মকসুদ বলেছেন, মওলানা আবদুল হামিদ খান ভাসানীর অবিস্মরণীয় কীর্তি ১৯৫৭ সালের কাগমারী সম্মেলন। তিনি বুধবার দুপুরে ঐতিহাসিক কাগমারী সম্মেলনের ৬১ বছর উদযাপন উপলক্ষে টাঙ্গাইল সাধারণ গ্রন্থাগারে ভাসানী ফাউন্ডেশন আয়োজিত আলোচনা সভায় প্রধান অতিথির ভাষণ দিচ্ছিলেন।  সৈয়দ আবুল মকসুদ বলেন, ভাসানী দেশের কিংবদন্তির মহানায়ক। তিনি শুরু থেকে শোষণ-জুলুম-অত্যাচার-নির্যাতনবিরোধী জনমানুষের নেতা। মওলানা ভাসানী বিশ্বাস করতেন, অবহেলিত মানুষকে রক্ষা ও মানবতার সেবা করার নামই রাজনীতি।"