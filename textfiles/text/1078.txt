"জাতীয় শোকদিবস ১৫ আগস্টের কর্মসূচিতে জঙ্গি হামলার উদ্দেশে বোমা প্রস্তুতকারীকে গ্রেফতার করেছে পুলিশ। রবিবার রাতে রাজধানীর উত্তরা থেকে তাকে গ্রেফতার করা হয়। গ্রেফতার হওয়া নিষিদ্ধ ঘোষিত জঙ্গি সংগঠন নব্য জেএমবির শূরা সদস্য মামুন (২১) পান্থপথের হোটেল ওলিও ইন্টারন্যাশনালে নিহত আত্মঘাতী হামলাকারী সাইফুলের কাছে নিজের প্রস্তুত করা বোমা দিয়ে আসেন বলে পুলিশের জিজ্ঞাসাবাদে জানিয়েছেন। গতকাল ঢাকা মহানগর পুলিশের (ডিএমপি) সহকারী কমিশনার (মিডিয়া) সুমন কান্তি চৌধুরী এ তথ্য জানান। পুলিশ জানায়, গত ১৫ আগস্টে জাতীয় শোক দিবসের কর্মসূচিতে হামলা করা হবে এমন তথ্যে পান্থপথে ওই হোটেলে আইনশৃঙ্খলা বাহিনীর ‘অপারেশন বাইট’ চলাকালীন আত্মঘাতী হয়ে নিহত হন জঙ্গি সাইফুল।"