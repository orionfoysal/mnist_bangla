"রাজধানীর বনানীতে ফের জন্মদিনের অনুষ্ঠানে ডেকে এনে তরুণীকে ধর্ষণের অভিযোগ পাওয়া গেছে। এ ঘটনায় অভিযুক্ত দুই আসামিকে কারাগারে পাঠানোর নির্দেশ দিয়েছে আদালত। গতকাল মামলার তদন্ত কর্মকর্তা বোরহান উদ্দিন রানা আসামিদের আদালতে হাজির করে প্রত্যেকের পাঁচ দিন রিমান্ড চেয়ে আবেদন করেন। মামলার কেস ডকেট (সিডি) না থাকায় ঢাকা মহানগর হাকিম নূরনবী আসামিদের কারাগারে পাঠিয়ে ৭ ফেব্রুয়ারি রিমান্ড শুনানির দিন ধার্য করেন। অভিযুক্ত আসামিরা হলেন—সিরাজগঞ্জের শাহজাদপুর উপজেলার দারিয়াপুরের আনোয়ার হোসেনের ছেলে রাজিব আহম্মেদ (২৮) এবং বরিশালের মুলাদী উপজেলার চর ডিক্রি গ্রামের আমির হোসেন ওরফে আজমির ডাক্তারের ছেলে রুবেল হোসেন জয় (২৬)।"