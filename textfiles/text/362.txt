"রাজধানী ঢাকাসহ দেশের আরও তিনটি বিভাগে (চট্টগ্রাম, রাজশাহী, খুলনা) বায়ুদূষণের মাত্রা সর্বোচ্চ পর্যায়ে পৌঁছেছে। আর দেশের বায়ুদূষণ মাত্রার মানদণ্ডে এই মাত্রাকে বলা হয় ‘অত্যন্ত অস্বাস্থ্যকর’। এমনকি এই চার বিভাগ ছাড়াও ঢাকার পাশে দুই শিল্প এলাকা গাজীপুর ও নারায়ণগঞ্জের বায়ুও বর্তমানে ‘অত্যন্ত অস্বাস্থ্যকর’ মাত্রায় গিয়ে ঠেকেছে। এর একটি এলাকায় পরিবেশ অধিদফতরের দূষণের জন্য নির্ধারিত সহনশীল মাত্রার চেয়েও পাঁচ গুণ বেশি ক্ষতিকর পদার্থের উপস্থিতি পাওয়া যায়। আর এ অবস্থায় ঢাকাসহ চার বিভাগের বাসিন্দাদের তীব্র স্বাস্থ্যঝুঁকি তৈরি হয়েছে।"