"অমর একুশে গ্রন্থমেলায় শুক্রবারের ধারাবাহিকতা অব্যাহত ছিল গতকালও। এদিনও ব্যাগ ভর্তি বই কেনার ধুম আর নতুন বইয়ের গন্ধে ভাসছিল সোহরাওয়ার্দী উদ্যান। মেলার ১৭তম দিনে প্রকাশকদের চোখে-মুখেও ছিল হাসির ঝিলিক। দুই দিনের উপচে পড়া ভিড় ও আশানুরূপ বিকিকিনিতে এবারের মেলার সফলতা নিয়ে আশাবাদ প্রকাশ করেন বেশিরভাগ প্রকাশক। ঐতিহ্য প্রকাশনীর ব্যবস্থাপক আমজাদ হোসেন কাজল বলেন, বর্তমান ডিজিটাল প্রযুক্তির যুগেও বইয়ের প্রতি পাঠকদের অসম্ভব রকমের অনুরাগ রয়েছে।"