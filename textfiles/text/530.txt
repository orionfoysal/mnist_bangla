"নেদারল্যান্ডসের দি হেগের জাউডারপার্কে প্রথমবারের মতো শহীদ মিনার নির্মাণের জন্য ভিত্তিপ্রস্তর স্থাপন করা হয়েছে। ১৯ ফেব্রুয়ারি ভিত্তিপ্রস্তর স্থাপন করেন বাংলাদেশের পররাষ্ট্র সচিব মো. শহীদুল হক। নেদারল্যান্ডসে বাংলাদেশ দূতাবাস থেকে পাঠানো বার্তায় বলা হয়, দূতাবাসের ঐকান্তিক প্রচেষ্টায় হেগ মিউনিসিপ্যাল কর্তৃপক্ষ স্থায়ী শহীদ মিনার নির্মাণের অনুমোদন প্রদান করেছে, যা নেদারল্যান্ডস ও ইউরোপে বসবাসরত বাংলাদেশিদের দীর্ঘদিনের আকাঙ্ক্ষা। ২০১৭ সালের অক্টোবরে হেগ পৌরসভা কর্তৃপক্ষ দি হেগের ঐতিহ্যবাহী জাউডারপার্কে একটি জমি বরাদ্দ প্রদান করে। বর্তমানে শহীদ মিনার নির্মাণের নকশা প্রণয়নের কাজ চলমান রয়েছে।"