"দেওয়ানি মামলা ও দেওয়ানি আপিল নিষ্পত্তিতে জেলা পর্যায়ে আদালতের বিচারকের আর্থিক ক্ষমতা বাড়ানোর বিধান রেখে সরকার ‘দেওয়ানি আদালত আইন ১৮৮৭’ সংশোধন করলেও তা দেড় বছর ধরে অকার্যকর হয়ে আছে। ফলে অর্ধযুগ অপেক্ষার পর মামলাজট কমাতে সংশোধিত আইনটির সুফল থেকে বঞ্চিত বিচার প্রার্থীরা। ২০১৬ সালের ১৬ জুন হাই কোর্ট ওই আইন সংশোধন সংক্রান্ত গেজেটের কার্যকারিতা স্থগিত করার পর রাষ্ট্রপক্ষ এখনো আপিল করেনি।আইনজ্ঞরা বলছেন, এ আইন কার্যকর হলে উচ্চ আদালতে মামলার চাপ কমার পাশাপাশি বিচার প্রার্থীদের ভোগান্তি অনেকটাই লাঘব হবে। আর আইনমন্ত্রী জানালেন, সুপ্রিম কোর্টের জ্যেষ্ঠ আইনজীবীদের দাবি বিবেচনায় নিয়ে শিগগিরই এই আইন কার্যকরের আইনি জটিলতা দূর করা হবে।"