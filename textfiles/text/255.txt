"দেশের রাজনৈতিক পরিস্থিতি ভালো থাকার পরও প্রাইমারি টেক্সটাইল শিল্পে আশানুরূপ বিনিয়োগ না হওয়ার তথ্য দিয়েছে, এই খাতের মালিকদের সংগঠন বাংলাদেশ টেক্সটাইল মিলস অ্যাসোসিয়েশন (বিটিএমএ)। ব্যাংকিং খাতে অনিয়ম প্রসঙ্গে বিটিএমএ বলেছে, ব্যাংকে লুণ্ঠিত টাকার জন্য সৎ ব্যবসায়ীদেরকে ঋণের সুদ বেশি দিতে হয়। অথচ যারা ঋণের টাকা দেয় না, তারা সুদ মওকুফ পান। যে ব্যবসায়ী চার বছর আগে কোম্পানি করেন, সে কীভাবে চার হাজার কোটি টাকা ঋণ পায়?গতকাল রাজধানীর কারওয়ান বাজারে বিটিএমএ কার্যালয়ে আয়োজিত সংবাদ সম্মেলনে এসব কথা বলেন সংগঠনটির ভারপ্রাপ্ত সভাপতি মোহাম্মদ আলী খোকন। এতে আরও উপস্থিত ছিলেন বিটিএমএ পরিচালক সুমাইয়া আজিজ, মোশারফ হোসেন, মোহাম্মদ খোরশেদ আলম প্রমুখ।"