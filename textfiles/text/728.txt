"ইসরায়েল-ফিলিস্তিনের মধ্যকার শান্তি প্রতিষ্ঠার আলোচনায় যুক্তরাষ্ট্রের মধ্যস্থতা আর মেনে নেওয়ার পর্যায়ে নেই বলে মন্তব্য করেছেন ফিলিস্তিনের প্রেসিডেন্ট মাহমুদ আব্বাস। জেরুজালেম ইস্যুতে ওয়াশিংটন যে ব্যবহার করেছে তাতে আর তাদের মধ্যস্থতা গ্রহণযোগ্য নয় বলে মন্তব্য করেছেন তিনি। রাশিয়া সফরে সোমবার ক্রেমলিনে দেশটির প্রেসিডেন্ট ভ্লাদিমির পুতিনের সঙ্গে বৈঠকে এসব মন্তব্য করেছেন ফিলিস্তিনের প্রেসিডেন্ট। রাশিয়া সফরে মাহমুদ আব্বাস বলেন, ‘আমরা বলতে চাই, এখন থেকে শান্তি আলোচনায় যে কোনো রূপে যুক্তরাষ্ট্রের উপস্থিতি প্রত্যাখ্যান করছি, কারণ ওয়াশিংটনের মধ্যস্থতা আমরা মানি না।’ শুধু তাই নয়, শান্তি আলোচনায় অংশগ্রহণকারী দেশের সংখ্যা বৃদ্ধিরও কথা বলেছেন ফিলিস্তিন প্রেসিডেন্ট।"