"কাল শেষ হয়ে যাচ্ছে একুশের চেতনায় ঋদ্ধ গ্রন্থমেলা; যে কারণে বিষাদের চিহ্ন লেখক ও প্রকাশকদের চেহারায়। মেলার পড়ন্ত বেলায় ভরা ফাগুনের এই রঙিন সময়েও বেদনাবিধুর সোহরাওয়ার্দী উদ্যান ও বাংলা একাডেমি প্রাঙ্গণ। আর ফাগুনের আগুনঝরা দিনে অসময়ে কালবোশেখির আগমন মেলার পরিবেশকে আরও ভারি করে তুলেছে। আগের রাতের ঝড়-বৃষ্টি শুধু প্রকৃতিতেই আঘাত হানেনি, হেনেছে প্রকাশকদের হূদয়ের গভীরেও। প্রকৃতিতে বসন্তের বৃষ্টি ঝরেছিল, সেই বৃষ্টি বোবাকান্না হয়েই ফুটে উঠেছিল ক্ষতিগ্রস্ত প্রকাশকদের চোখেমুখে।"