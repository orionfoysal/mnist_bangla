"ছয় বছর পর নির্বাচনী প্রচারণায় অংশ নিতে আগামী ৮ ফেব্রুয়ারি বরিশাল আসছেন আওয়ামী লীগ সভাপতি ও প্রধানমন্ত্রী শেখ হাসিনা। এই সফর ঘিরে উন্নয়ন কর্মকাণ্ডের আশাজাগানিয়া স্বপ্ন দেখছেন স্থানীয়রা। বরিশালের বাকেরগঞ্জের লেবুখালীতে পায়রা নদীর তীরে প্রায় এক হাজার ২০০ একর জমির ওপর শেখ হাসিনা সেনানিবাসের ভিত্তিপ্রস্তর এবং আরও তিনটি শিক্ষা প্রতিষ্ঠানসহ বিভিন্ন উন্নয়ন প্রকল্পের উদ্বোধন করবেন তিনি। একই দিন বিকালে নগরীর বঙ্গবন্ধু উদ্যানে জনসভায় প্রধান অতিথির ভাষণ দেবেন প্রধানমন্ত্রী শেখ হাসিনা। ওই জনসভায় প্রধানমন্ত্রীর কাছে বরিশালসহ দক্ষিণাঞ্চলের জনকল্যাণমুখী উন্নয়নের জন্য বেশ কিছু দাবিনামা তুলে ধরবে আওয়ামী লীগ।"