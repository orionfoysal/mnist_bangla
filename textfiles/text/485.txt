"নিপীড়নের মুখে বাংলাদেশে চলে আসা রোহিঙ্গাদের নিজ দেশে ফিরিয়ে নিতে মিয়ানমারের ওপর চাপ দিতে ভারতের প্রতি আহ্বান জানিয়েছেন প্রধানমন্ত্রী শেখ হাসিনা। ঢাকায় ‘বাংলাদেশ-ভারত মিডিয়া ডায়ালগে’ অংশ নিতে আসা ভারতীয় সাংবাদিকরা প্রধানমন্ত্রীর সঙ্গে দেখা করতে গেলে তিনি তাদের মাধ্যমে এই আহ্বান জানান। খবর বিডিনিউজের। ইনস্টিটিউট অব কনফ্লিক্ট, ল’ অ্যান্ড ডেভেলপমেন্ট স্টাডিজ ঢাকায় তিন দিনের এই সংলাপ আয়োজন করেছে। এতে কলকাতার ১৩ জন এবং দিল্লির ১০ জন সাংবাদিক অংশ নিচ্ছেন।"