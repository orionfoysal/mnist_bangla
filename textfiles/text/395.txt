"প্রধানমন্ত্রী শেখ হাসিনা আগামী জাতীয় নির্বাচন সুষ্ঠুভাবে অনুষ্ঠানে আনসার ও ভিডিপি সদস্যদের প্রস্তুত থাকার নির্দেশ দিয়ে জনগণের সাংবিধানিক ভোটাধিকার যেন যথাযথভাবে প্রয়োগ হয় তা নিশ্চিত করার আহ্বান জানিয়েছেন। প্রধানমন্ত্রী বলেন, ‘আসন্ন জাতীয় নির্বাচন সুষ্ঠু ও শান্তিপূর্ণভাবে অনুষ্ঠানে আপনাদের প্রতিটি সদস্যকে সবসময় প্রস্তুত থাকতে হবে।’তিনি বলেন, ‘আমরা চাই আমাদের দেশের জাতীয় নির্বাচন আরও সমৃদ্ধ হোক, জনগণ যেন সঠিকভাবে তার সাংবিধানিক অধিকারটা প্রয়োগ করতে পারে সে বিষয়টায় আপনাদের যথাযথভাবে নজর দিতে হবে।’শেখ হাসিনা গতকাল সকালে গাজীপুরের সফিপুরে বাংলাদেশ আনসার একাডেমিতে আনসার ও গ্রাম প্রতিরক্ষা বাহিনীর ৩৮তম জাতীয় সমাবেশে প্রধান অতিথির ভাষণে এ কথা বলেন। খবর বাসসের।"