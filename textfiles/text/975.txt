"টেকসই উন্নয়ন লক্ষ্যমাত্রার অভীষ্ট (এসডিজি) বাস্তবায়ন দেশের অভ্যন্তরীণ আর্থিক খাতে চাপ সৃষ্টি করবে বলে ধারণা করা হচ্ছে। কারণ, ২০৩০ সালের মধ্যে এই অভীষ্ট অর্জনের জন্য বাংলাদেশের বাড়তি প্রয়োজন হবে ৯২ হাজার ৮৪৮ কোটি ডলার বা প্রায় ৭৪ লাখ ২৭ হাজার ৮৪০ কোটি টাকা। এর ৮৫ দশমিক ১১ ভাগ বা প্রায় ৬৩ লাখ ৬৯ হাজার কোটি টাকা সংগ্রহ করতে হবে দেশের অভ্যন্তরীণ উৎস থেকে। অর্থায়নের জন্য সরকারি খাতের চেয়ে বেসরকারি খাতের অংশগ্রহণ বাড়াতে হবে। এজন্য বছরে গড়ে ৬ দশমিক ৯১ বিলিয়ন ডলার প্রত্যক্ষ বৈদেশিক বিনিয়োগ বা এফডিআই আসতে হবে বাংলাদেশে, যা বর্তমানে আসছে মাত্র গড়ে ২ বিলিয়ন ডলার।"