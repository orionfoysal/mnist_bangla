"পাবলিক পরীক্ষায় প্রশ্নপত্র ফাঁসের পেছনে বিভিন্ন কারণ শনাক্ত করার পর ফাঁস ঠেকাতে বিকল্প উপায় খুঁজছে শিক্ষা মন্ত্রণালয়। এমসিকিউ পদ্ধতি বাদ দিয়ে সম্পূর্ণ সৃজনশীল পদ্ধতিতে পরীক্ষা গ্রহণ, প্রশ্নব্যাংক প্রণয়ন, ডিজিটাল ডিভাইসে পরীক্ষা নেওয়াসহ নানা ভাবনা রয়েছে মন্ত্রণালয়ের। সব মিলে আগামী বছর থেকে নতুন পদ্ধতিতে অনুষ্ঠিত হবে মাধ্যমিক ও সমমানের পরীক্ষা। মঙ্গলবার বিকালে শিক্ষা মন্ত্রণালয়ে আয়োজিত উচ্চ পর্যায়ের এক বৈঠকে প্রশ্ন ফাঁসের নানা কারণ ও প্রশ্ন ফাঁস ঠেকাতে কৌশল নিয়ে আলোচনা করেন সরকারের শিক্ষাসংশ্লিষ্ট নীতিনির্ধারকরা। এতে অন্য মন্ত্রণালয়ের কয়েকজন মন্ত্রী ও কর্মকর্তাও যোগ দেন।"