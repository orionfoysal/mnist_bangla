"শেষ ওভারের প্রথম বলেই ছক্কা! গর্জে ওঠে মিরপুর শেরেবাংলা স্টেডিয়াম। রুবেলের ছক্কায় প্রেসবক্সেও উল্লাস। এমন নয় যে, ওই ছক্কায় বাংলাদেশের জয় নিশ্চিত হয়ে যায়! তবে মিরপুরের মরা উইকেটে গতকাল যেখানে একটি রানই মহামূল্যবান সেখানে ছক্কা তো বিশেষ কিছু! ব্যাটসম্যানদের ব্যর্থতার দিনে শেষ তিন ব্যাটসম্যান রুবেল-মুস্তাফিজ-সানজামুল মিলেই এনে দিয়েছেন ৪৫ রান। তাই স্কোর লাইনটা শেষ পর্যন্ত ২১৬ হয়ে যায়। তারপর জিম্বাবুয়েকে মাত্র ১২৫ রানেই আটকে দেয় বাংলাদেশ।"