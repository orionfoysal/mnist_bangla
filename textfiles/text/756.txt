"নতুন পুলিশ মহাপরিদর্শক (আইজিপি) ড. মোহাম্মদ জাবেদ পাটোয়ারীকে বরণ করে নিল পুলিশ। গতকাল পুলিশ সদর দফতরে আড়ম্বরপূর্ণ এক অনুষ্ঠানের মধ্য দিয়ে তাকে বরণ করে নেওয়া হয়। একই সঙ্গে বিদায়ী আইজিপি এ কে এম শহীদুল হককে দেওয়া হয় বিদায়ী সংবর্ধনা। বিকাল পৌনে ৫টার দিকে পুলিশ বাহিনীর রেওয়াজ অনুযায়ী পুলিশের ঊর্ধ্বতন কর্মকর্তারা এ কে এম শহীদুল হককে গাড়িতে বসিয়ে ঘোড়-সওয়ারিসহ দড়ি টেনে পুলিশ সদর দফতর থেকে বিদায় দেন। এর আগে পুলিশ সদর দফতর থেকে শেষবারের মতো গার্ড অব অনার দেওয়া হয় তাকে।"