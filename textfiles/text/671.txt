"সংসদ সদস্য শামীম ওসমান (নারায়ণগঞ্জ-৪) তরুণ সমাজের উদ্দেশে বলেছেন, তোমাদের সাফল্যের জন্য বাবা-মার দোয়া অপরিহার্য। তিনি বলেন, যার ওপর বাবা-মার দোয়া থাকে দুনিয়ার কোনো শক্তি তাকে পিছিয়ে রাখতে পারে না।শামীম ওসমান সোমবার রাতে সিদ্ধিরগঞ্জের ১নং ওয়ার্ডের ধনুহাজী ঈদগাহ মাঠে ধনুহাজী বাড়ি ও কালুহাজী বাড়ি যুব সমাজ আয়োজিত ওয়াজ মাহফিলে বক্তৃতা করছিলেন। অনুষ্ঠানে সভাপতিত্ব করেন সিদ্ধিরগঞ্জ আওয়ামী লীগের সাধারণ সম্পাদক হাজী ইয়াছিন মিয়া। উপস্থিত ছিলেন সিদ্ধিরগঞ্জ থানা আওয়ামী লীগের সভাপতি মজিবুর রহমান, সিদ্ধিরগঞ্জ থানার ভারপ্রাপ্ত কর্মকর্তা (সার্বিক) আবদুস সাত্তার, কাউন্সিলর আরিফুল হক হাসান ও ইফতেখার আলম খোকন প্রমুখ।"