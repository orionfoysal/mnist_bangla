"ব্রাহ্মণবাড়িয়া-২ (সরাইল-আশুগঞ্জ) আসনে আওয়ামী লীগ, বিএনপি, জাতীয় পার্টি, ইসলামী ঐক্যজোটসহ বিভিন্ন দলের মনোনয়নপ্রত্যাশীরা নির্বাচনী গণসংযোগ শুরু করেছেন। প্রার্থীদের পক্ষে তাদের অনুসারীরা সামাজিক যোগাযোগমাধ্যম ফেসবুকে এবং ব্যানার, বিলবোর্ড ও ফেস্টুন টানিয়ে প্রচারণা চালাচ্ছেন। প্রার্থীদের মধ্যে আওয়ামী লীগের ছয়, বিএনপির তিন, জাতীয় পার্টির এক ও ইসলামী ঐক্যজোটের একজন মাঠে রয়েছেন। তারা দলীয় নেতা-কর্মীদের সঙ্গে যোগাযোগ বাড়ানোসহ নির্বাচনী মাঠ চষে বেড়াচ্ছেন। এ আসনে জাতীয় পার্টির মনোনয়নপ্রত্যাশী দলের ভাইস চেয়ারম্যান বর্তমান সংসদ সদস্য জিয়াউল হক মৃধা।"