"ইয়েমেনে বিচ্ছিন্নতাবাদীরা দেশটির  বন্দর শহর এডেনের প্রায় পুরো নিয়ন্ত্রণে নিয়ে নিয়েছে বলে জানিয়েছেন বাসিন্দারা। সরকারি বাহিনীর সঙ্গে কয়েকদিনের লড়াইয়ের পর তারা এ নিয়ন্ত্রণ নেয়। বিবিসি জানিয়েছে, প্রধানমন্ত্রী আহমেদ বিন ডাগর ও তার মন্ত্রিসভার সদস্যরা এডেনের প্রেসিডেন্সিয়াল প্যালেসে আটকা পড়ে আছেন বলে ধারণা করা হচ্ছে। তবে দক্ষিণাঞ্চলের এই বিচ্ছিন্নতাবাদীদের সঙ্গে সরকারি বাহিনীগুলোর আলোচনা চলছে বলে জানা গেছে। এই দুটি পক্ষ উত্তরাঞ্চলের হুতি বিদ্রোহীদের বিরুদ্ধে মিত্র হয়ে লড়াই করছিল, কিন্তু তারা নিজেদের মধ্যে যুদ্ধ শুরু করায় দেশটিতে নতুন একটি যুদ্ধক্ষেত্রের সৃষ্টি হলো।"