"আধিপত্য বিস্তারকে কেন্দ্র করে শেরেবাংলা কৃষি বিশ্ববিদ্যালয়ের (শেকৃবি) দুটি আঞ্চলিক গ্রুপের মধ্যে সংঘর্ষের ঘটনা ঘটেছে।প্রত্যক্ষদর্শীরা জানান, সোমবার রাত ২টা থেকে দুই ঘণ্টাব্যাপী দফায় দফায় ধাওয়া-পাল্টা ধাওয়া ও সংঘর্ষের ঘটনায় ঢাকা গ্রুপের চারজন ও কুমিল্লা গ্রুপের পাঁচজন শিক্ষার্থী আহত হয়েছে। সংঘর্ষের এক পর্যায়ে তারা কবি কাজী নজরুল ইসলাম হলের দুটি কক্ষে ব্যাপক ভাঙচুর চালায়। গতকাল সকালে ঢাকা গ্রুপের নেতা জানান, কুমিল্লা গ্রুপের সদস্যরা নবাব সিরাজ-উদ-দৌলা হলের তিনটি কক্ষে ঢাকা গ্রুপের আটজন শিক্ষার্থীকে আটকে রেখেছে। সরেজমিন গিয়ে দেখা যায়, ওই হলের ২০৩ নম্বর কক্ষে চারজন, ৩০৮ নম্বর কক্ষে তিনজন ও ৫০৭ নম্বর কক্ষে একজন শিক্ষার্থীকে তালাবদ্ধ করে রাখা হয়েছে।"