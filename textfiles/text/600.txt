"পেনসিলভেনিয়া অঙ্গরাজ্যের ফিলাডেলফিয়া সিটি এলাকা (কংগ্রেসনাল ডিস্ট্রিক্ট-পিএ-০১) থেকে ডেমোক্র্যাটিক পার্টির মনোনয়ন লড়াইয়ে অবতীর্ণ ড. নীনা আহমেদ বলেছেন, ‘ভাগ্য গড়ার দেশ আমেরিকার নীতি-নির্ধারণে কোনো বাংলাদেশি নেই। এই শূন্যতা পূরণ করতে চাই এবং কংগ্রেসে বাংলাদেশ তথা দক্ষিণ এশিয়ানদের মুখপাত্র হিসেবে কাজ করতে চাই।’ এই আসনের বর্তমান কংগ্রেসম্যান রোবার্ট ব্র্যাডি ১৯৯৮ সাল থেকে দায়িত্ব পালন করছেন। ডেমোক্র্যাটিক পার্টির এই কংগ্রেসম্যানের বিরুদ্ধে দুর্নীতিসহ বিভিন্ন অভিযোগে তদন্ত শুরু করেছে এফবিআই। ফলে নভেম্বরের নির্বাচনে তার জয়ী হওয়ার কোনো সম্ভাবনা নেই বলে ড. নীনা মাঠে নেমেছেন।"