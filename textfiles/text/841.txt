"ঢাকা বিশ্ববিদ্যালয়ের (ঢাবি) অধিভুক্ত সরকারি সাত কলেজের অধিভুক্তি বাতিল দাবিতে ক্লাস বর্জনসহ দিনভর আন্দোলন করেছেন ঢাবি শিক্ষার্থীরা। এই আন্দোলন দমন করতে বিশ্ববিদ্যালয় প্রশাসন ছাত্রলীগকে ডেকে আনে বলে অভিযোগ উঠেছে। এ সময় ছাত্রলীগ আন্দোলনরত ছাত্রদের মারধর ও হুমকি দেয় বলেও অভিযোগ ওঠে। গতকাল ঢাবির প্রশাসনিক ভবনে এ ঘটনা ঘটে। সরকারি সাত কলেজের অধিভুক্তি বাতিলের দাবিতে কয়েক শতাধিক ছাত্রছাত্রী পূর্ব ঘোষণা অনুযায়ী সকাল সাড়ে আটটার দিকে বিশ্ববিদ্যালয়ের অপরাজেয় বাংলার পাদদেশে সমবেত হন।"