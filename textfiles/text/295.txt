"রাশিয়া জাতিসংঘের নিষেধাজ্ঞা লঙ্ঘন করে উত্তর কোরিয়াকে সহযোগিতা করছে বলে অভিযোগ করেছেন মার্কিন প্রেসিডেন্ট ডোনাল্ড ট্রাম্প। এ অবস্থায় পিয়ংইয়ং প্রতিনিয়ত যুক্তরাষ্ট্রের মূল ভূখণ্ডে দীর্ঘপাল্লার ক্ষেপণাস্ত্র নিক্ষেপের সক্ষমতার কাছাকাছি পৌঁছে যাচ্ছে বলেও দাবি করেছেন তিনি। হোয়াইট হাউসের ওভাল অফিসে বার্তা সংস্থা রয়টার্সের সঙ্গে এক সাক্ষাৎকারে এসব কথা বলেছেন প্রেসিডেন্ট ট্রাম্প। উত্তর কোরিয়া গত বছরের ২৮ নভেম্বর ‘হাসং-১৫’ নামে একটি ব্যালাস্টিক ক্ষেপণাস্ত্র নিক্ষেপ করে। পিয়ংইয়ংয়ের এমন উসকানিমূলক তৎপরতার জবাবে যুক্তরাষ্ট্রের উদ্যোগে জাতিসংঘ গত ডিসেম্বরে দেশটির বিরুদ্ধে নতুন করে নিষেধাজ্ঞা জারি করে।"