"প্রধানমন্ত্রী ও সংসদ নেতা শেখ হাসিনা বলেছেন, কোনো দেশ এককভাবে উন্নতি ও সমৃদ্ধি লাভ করতে পারে না। এ জন্য প্রতিবেশী দেশগুলোর সহায়তা প্রয়োজন। ভারতের সঙ্গে ছিটমহল সমস্যা এবং ভারত ও মিয়ানমারের সঙ্গে সমুদ্রসীমা বিরোধের শান্তিপূর্ণ সমাধানের মতো আবারও আমরা দেখিয়েছি, প্রতিবেশী দেশগুলোর সঙ্গে সমস্যা যতই জটিল হোক না কেন, আলোচনার মাধ্যমে তার শান্তিপূর্ণ সমাধান সম্ভব। জাতীয় সংসদে গতকাল প্রধানমন্ত্রীর জন্য নির্ধারিত প্রশ্ন ও উত্তর পর্বে এম আবদুল লতিফের (চট্টগ্রাম-১১) প্রশ্নের লিখিত জবাবে তিনি এ কথা বলেন। শেখ হাসিনা বলেন, ভারত ও মিয়ানমারের সঙ্গে আমাদের সমুদ্রসীমার শান্তিপূর্ণ সমাধানে দেশে ব্লু ইকোনমির বিপুল সম্ভাবনার দ্বার উন্মোচিত হয়েছে।"