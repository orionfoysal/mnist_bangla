"আকস্মিক সফরে রবিবার রাতে ঢাকা এসেছেন মার্কিন উপসহকারী পররাষ্ট্রমন্ত্রী ডেনিয়েল এন রোজেনব্লাম। তিনি মার্কিন পররাষ্ট্র দফতরের দক্ষিণ ও মধ্য এশিয়াবিষয়ক ব্যুরোর দায়িত্বে রয়েছেন। নতুন দায়িত্বে আসার পর এই প্রথম বাংলাদেশে আসা মার্কিন উপসহকারী         পররাষ্ট্রমন্ত্রী রোজেনব্লামের এ সফরকে শুভেচ্ছা বা পরিচিতিমূলক সফর মনে করা হচ্ছে। আজ মঙ্গলবার ঢাকা ছেড়ে শ্রীলঙ্কা যাওয়ার আগে তিনি সরকারের বিভিন্ন পর্যায়ের প্রতিনিধি, নাগরিক সমাজ ও ব্যবসায়ী নেতাদের সঙ্গে মতবিনিময় করবেন। এ ছাড়া ঢাকার এক সেমিনারে ‘দ্য ইউনাইটেড স্টেটস অ্যান্ড ইন্দো-প্যাসিফিক রিজিওন’ শীর্ষক একক বক্তৃতাও করার কথা রয়েছে তার।"