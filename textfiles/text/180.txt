"পশ্চিম আফ্রিকার দেশ মালিতে রাস্তার পাশে পুঁতে রাখা আইইডি বিস্ফোরণে জাতিসংঘ শান্তিরক্ষা বাহিনীর চার বাংলাদেশি সদস্য নিহত এবং অপর চারজন গুরুতর আহত হয়েছেন।আন্তঃবাহিনী জনসংযোগ পরিদফতরের (আইএসপিআর) সহকারী পরিচালক রেজাউল করিম শাম্মি রাত ১টায় জানান, মালিতে স্থানীয় সময় বেলা আড়াইটায় দোয়েঞ্জা নামক স্থানে আইইডি বিস্ফোরণে চার বাংলাদেশি শান্তিরক্ষী নিহত এবং আরও চারজন আহত হন। নিহতরা হলেন পিরোজপুরের বাসিন্দা ওয়ারেন্ট অফিসার আবুল কালাম, ময়মনসিংহের ল্যান্স কর্পোরাল আখতার, পাবনার সৈনিক রায়হান ও চাঁপাইনবানগঞ্জের সৈনিক জামাল। আহতরা হলেন, নওগাঁর কর্পোরাল রাসেল, রাজবাড়ির সৈনিক আকরাম, যশোরের সৈনিক নিউটন ও কুড়িগ্রামের সৈনিক রাশেদ। আহতদের প্রয়োজনীয় চিকিৎসার ব্যবস্থা করা হয়েছে।"