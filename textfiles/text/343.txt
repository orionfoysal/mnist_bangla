"কোনো একটি দেশকে একঘরে করতে ভারত তৎপরতা চালাচ্ছে না বলে দেশটির প্রধানমন্ত্রী নরেন্দ্র মোদি দাবি করেছেন। কোনো দেশের নাম উল্লেখ না করলেও মোদি এক্ষেত্রে স্পষ্টত পাকিস্তানের প্রসঙ্গ তুলেই ওই মন্তব্য করেছেন। সেই সঙ্গে ভারতের প্রধানমন্ত্রী আরও বলেছেন, কোনো দেশ যদি সন্ত্রাসের বিরুদ্ধে পদক্ষেপ নেয় তাহলে দেশটিকে তার দেশ স্বাগত জানাবে এবং প্রশংসা করবে। রবিবার এক সাক্ষাতে মোদি এসব কথা বলেছেন বলে টাইমস অব ইন্ডিয়ার খবরে গতকাল বলা হয়েছে। মানবতা এখন বড় ধরনের ঝুঁকির মুখে রয়েছে জানিয়ে এর সুরক্ষায় বিশ্বের সব শক্তিধর দেশকে ঐক্যবদ্ধ হওয়ার আহ্বান জানিয়েছেন নরেন্দ্র মোদি।"