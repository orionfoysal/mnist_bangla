"বঙ্গবন্ধুর জামাতা ও প্রধানমন্ত্রী শেখ হাসিনার স্বামী আন্তর্জাতিক খ্যাতিসম্পন্ন পরমাণু বিজ্ঞানী ড. এম এ ওয়াজেদ মিয়ার ৭৭তম জন্মবার্ষিকী আজ। ১৯৪২ সালের এই দিনে লালদিঘীর ফতেহপুর গ্রামের একটি সভ্রান্ত মুসলিম পরিবারে জন্মগ্রহণ করেন এই বিজ্ঞানী। তিনি ২০০৯ সালের ৯ মে ইন্তেকাল করেন। দিবসটি পালন উপলক্ষে তাঁর জন্মস্থান পীরগঞ্জে কর্মসূচি গ্রহণ করা হয়েছে। জানা গেছে, রংপুর মহানগরী এবং তাঁর জন্মস্থান পীরগঞ্জ উপজেলার লালদিঘী ফতেহপুর গ্রামে ড. ওয়াজেদ স্মৃতি সংসদ (ডিডব্লিউএসএস), পীরগঞ্জ উপজেলা আওয়ামী লীগ ও অঙ্গসংগঠনগুলো স্মৃতিচারণ, ফাতেহা পাঠ, কবর জিয়ারত, মিলাদ মাহফিল ও গরিবদের মাঝে খাবার বিতরণসহ বিভিন্ন কর্মসূচি গ্রহণ করেছে।"