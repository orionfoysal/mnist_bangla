"বকেয়া মজুরি পরিশোধসহ ১১ দফা দাবিতে খুলনার রাষ্ট্রায়ত্ত পাটকল শ্রমিকরা গতকাল লাঠি মিছিল করেছেন। নগরীর খালিশপুর ও আটরা শিল্পাঞ্চলের শ্রমিকরা নিজ নিজ মিল গেটে জড়ো হয়ে একযোগে লাঠি মিছিলে যোগ দেন। মিছিলটি শিল্পাঞ্চলের গুরুত্বপূর্ণ সড়ক প্রদক্ষিণ শেষে মিল গেটে এসে শেষ হয়। খুলনা-যশোর পাটকল শ্রমিক সিবিএ-ননসিবিএ পরিষদ এ কর্মসূচির আয়োজন করে। আন্দোলনরত পাটকল শ্রমিক নেতারা জানান, একই দাবিতে ২৪ জানুয়ারি ভুখা মিছিল, ২৫ জানুয়ারি সাংবাদিকদের সঙ্গে মতবিনিময়, ২৬ জানুয়ারি বিকালে জনসভা, ২৮ জানুয়ারি থেকে ৪৮ ঘণ্টা ধর্মঘট ও বিক্ষোভ এবং ৩১ জানুয়ারি রেলপথ-রাজপথ অবরোধ করা হবে।"