"‘বাংলাদেশ প্রতিদিনে’ খবর প্রকাশের পর শ্রীপুরের সেই বৃদ্ধ দম্পতি টিউবওয়েল পেয়েছেন। তাদের টিউবওয়েল দিয়েছে বেসরকারি প্রতিষ্ঠান ‘হীড বাংলাদেশ’। প্রতিষ্ঠানের নির্বাহী পরিচালক আনোয়ার হোসেন শ্রীপুর মাওনা ইউনিয়নের সিংদিঘী গ্রামের হোসেন আলীর বাড়িতে উপস্থিত হয়ে গতকাল বিশুদ্ধ পানি সরবরাহের জন্য দম্পতিকে টিউবওয়েল দেন।এ সময় উপস্থিত ছিলেন শ্রীপুর রিপোর্টার্স ইউনিটির সভাপতি প্রভাষক আবু বকর সিদ্দিক আকন্দ, সাংগঠনিক সম্পাদক মাহবুবুর রহমান, শ্রীপুর উপজেলা সাংবাদিক সমিতির সাধারণ সম্পাদক এম রুহুল আমীনসহ বিভিন্ন গণমাধ্যম কর্মী। হীড বাংলাদেশের নির্বাহী পরিচালক আনোয়ার হোসেন জানান, তারা আর্থসামাজিক উন্নয়নে কাজ করছেন।"