"প্রধানমন্ত্রীর বেসরকারি খাত উন্নয়ন বিষয়ক উপদেষ্টা সালমান এফ রহমান বলেছেন, বাংলাদেশ থেকে বিদেশি কর্মীরা ৫ বিলিয়ন ডলার পরিমাণ অর্থ চাকরির মাধ্যমে আয় করে নিয়ে যাচ্ছে। বাংলাদেশি প্রতিষ্ঠানগুলো দক্ষ জনশক্তির অভাবে বিদেশিদের নিতে বাধ্য হচ্ছে। যত দ্রুত সম্ভব দেশের কর্মক্ষেত্রগুলোতে দেশের জনশক্তি কাজে লাগাতে হবে। গতকাল সকাল থেকে দুপুর পর্যন্ত ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে ‘গ্রিন এনার্জিতে বেসরকারি খাতের বিনিয়োগ : সমস্যা ও সম্ভাবনা’ শীর্ষক সেমিনারে প্রধান অতিথির বক্তব্যে তিনি এসব কথা বলেন। তিন দিনব্যপী ‘১৮তম নবায়নযোগ্য জ্বালানি সম্মেলন ও গ্রিন এক্সপো ২০১৮’-এর কার্যক্রমের অংশ হিসেবে এই সেমিনারের আয়োজন করা হয়।"