"বিচার বিভাগকে এগিয়ে নিতে যা কিছু দরকার তার সবকিছুই করবেন বলে প্রতিশ্রুতি দিয়েছেন নবনিযুক্ত প্রধান বিচারপতি সৈয়দ মাহমুদ হোসেন। তিনি বলেন, ‘রাষ্ট্রের প্রধান তিন অঙ্গ বিচার বিভাগ, আইন বিভাগ ও নির্বাহী বিভাগের মধ্যে সহযোগিতা ও সমন্বয়ের চেষ্টা করে যাব।’ প্রধান বিচারপতি হিসেবে শপথ নেওয়ার পর গতকাল ওই দায়িত্বের প্রথম দিন সুপ্রিম কোর্টের সংবর্ধনা অনুষ্ঠানে তিনি এসব কথা বলেন। তিনি বলেন, ‘রাষ্ট্রের প্রধান তিনটি অঙ্গের মধ্যে পারস্পরিক সহযোগিতার মাধ্যমেই কেবল একটি দেশ উন্নয়নের পথে অগ্রসর হতে পারে। যেখানে তিনটি অঙ্গের কাজের মধ্যে সমন্বয়ের অভাব থাকে, সেখানে উন্নয়ন ব্যাহত হয়।"