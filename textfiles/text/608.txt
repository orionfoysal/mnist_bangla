"মহান একুশে ফেব্রুয়ারি আন্তর্জাতিক মাতৃভাষা দিবস উদযাপনের সব প্রস্তুতি সম্পন্ন করেছে ঢাকা বিশ্ববিদ্যালয়। দিবসটি যথাযোগ্য মর্যাদার সঙ্গে পালনের জন্য প্রয়োজনীয় কার্যক্রম গ্রহণের উদ্দেশে বিশ্ববিদ্যালয়ের পক্ষ থেকে ‘কেন্দ্রীয় সমন্বয় কমিটি’ এবং বিভিন্ন সাব-কমিটি গঠন করা হয়েছে। সমন্বয় কমিটি একুশের বিস্তারিত কর্মসূচি গ্রহণ করেছে। গতকাল বিশ্ববিদ্যালয়ের জনসংযোগ দফতর থেকে পাঠানো এক সংবাদ বিজ্ঞপ্তিতে এ তথ্য জানানো হয়। বিজ্ঞপ্তিতে জানানো হয়, রাষ্ট্রাচার অনুযায়ী একুশের প্রথম প্রহরে পুষ্পার্ঘ্য অর্পণের উদ্দেশে কেন্দ্রীয় শহীদ মিনারের বেদিমূল প্রস্তুত করা হয়েছে।"