"১৯৭১ সালের ১২ জানুয়ারি উদ্বোধনের বছরই অনুষ্ঠিত হয় জাহাঙ্গীরনগর বিশ্ববিদ্যালয়ের (জাবি) কেন্দ্রীয় ছাত্র সংসদ নির্বাচন (জাকসু)। এরপর ’৭৪, ’৭৯, ’৮০, ’৮১, ’৮৯, ’৯০, ’৯১ ও ’৯২ সালসহ মোট নয়বার নির্বাচন হয়। ’৯৩ সালের ২৯ জুলাই এক ছাত্রের বহিষ্কারকে কেন্দ্র করে ছাত্র-শিক্ষকদের মধ্যে সংঘর্ষ বাধলে তত্কালীন প্রশাসন জাকসু ও হল সংসদ বাতিল করে। বিশ্ববিদ্যালয় অ্যাক্ট-১৯৭৩ অনুযায়ী ১৯(১)-এর (ক) ও ১৯(২) ধারা মেনে বিশ্ববিদ্যালয়ের সর্বোচ্চ নীতি পর্ষদ সিনেটে জাকসু নির্বাচনের ব্যবস্থা এবং উপাচার্য প্যানেল নির্বাচনে সিনেটে পাঁচজন ছাত্র প্রতিনিধির বিষয়টি গত ২৫ বছর নিশ্চিত করা হয়নি। ফলে শিক্ষার্থীদের দাবি-দাওয়া ও অধিকারের যথাযথ প্রতিফলন ঘটছে না সিনেটে।"