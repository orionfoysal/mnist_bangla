"সাংবাদিক দম্পতি সাগর-রুনি হত্যার ছয় বছর পেরুলো, কিন্তু কেউ এখনো জানে না কারা খুন করেছে কিংবা কেন করেছে। হত্যা ঘটনার তদন্তে অগ্রগতি না থাকায় নিহতদের পরিবার হতাশ। এই দুটি পরিবারে এখন বিচার পাওয়া না পাওয়ার প্রশ্নেই সন্দেহ তৈরি হয়েছে। আলোচিত এই হত্যাকাণ্ড মামলার তদন্তকারী সংস্থা র‌্যাব দাবি করছে, তাদের তদন্তে কিছু বিষয়ে অগ্রগতি হচ্ছে। কিন্তু আদালতের কাছে এ পর্যন্ত ৫৪ বার সময় নেওয়ার পরও র‌্যাব তদন্ত প্রতিবেদন জমা দিতে পারেনি।"