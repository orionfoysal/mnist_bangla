"নাটক যেহেতু জীবনকে বৃহত্তর অর্থে ধারণ করে, তাই এই শিল্পের জন্য একটি বৈশিষ্ট্যময় ভাষা নির্মাণ প্র্রয়োজন। এই ভাষায় কখনো ‘প্রমিত’, কখনো ‘আঞ্চলিক’, আবার ‘দুইয়ের মিশ্রণে’ এক নান্দনিক বহিঃপ্রকাশ ঘটে থাকে। এখানেই নাট্যকারের বড় ধরনের কৌশল কাজ করে। নাটকের চরিত্রগুলো যেমন ভিন্ন, ভিন্ন যেমন তাদের জীবনবোধ, তেমনি আচার-আচরণও বহুমাত্রিক। স্থান, কাল ও পাত্র বিবেচনায় একই গ্রন্থিতে নাটকটিকে সাজাতে গিয়ে নাট্যভাষার প্রয়োজন হয়।"