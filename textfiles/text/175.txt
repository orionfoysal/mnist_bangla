"কোনো কাজ না করা সত্ত্বেও ঠিকাদারকে বিল পরিশোধ, বিলের ভ্যাট আদায় না করা এবং অব্যয়িত টাকার সুদ প্রকল্পে ব্যয়ে অন্তর্ভুক্ত না করাসহ প্রকল্প বাস্তবায়নে আর্থিক অনিয়মে ক্ষোভ প্রকাশ করেছে সংসদীয় কমিটি। একই সঙ্গে কমিটি অডিট অফিসের সন্তুষ্টি সাপেক্ষে আপত্তিগুলো নিষ্পত্তির সুপারিশ করেছে। সংসদ ভবনে গতকাল অনুষ্ঠিত সরকারি হিসাব সম্পর্কিত স্থায়ী কমিটির ৭৮তম বৈঠকে বৈদেশিক সাহায্যপুষ্ট রেল ও বিদ্যুৎ প্রকল্প বাস্তবায়নে অনিয়মের বিষয়ে আপত্তি তোলে মহাহিসাব নিরীক্ষক ও নিয়ন্ত্রকের দফতর। ২০১২-১৩ অর্থবছর ও ২০১৩-১৪ অর্থবছরের বার্ষিক অডিট রিপোর্টে এসব অনিয়ম প্রকাশিত হয়। বৈঠকে সভাপতিত্ব করেন কমিটির সভাপতি ড. মহীউদ্দীন খান আলমগীর।"