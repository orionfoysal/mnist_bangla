"রাজধানীর কুড়িল এলাকায় ৩০০ ফুট রাস্তার উভয় পাশে ১০০ ফুট চওড়া খাল খননের নামে হুকুমদখল করা জায়গা-জমি পরিত্যক্ত অবস্থায়ই ফেলে রাখা হয়েছে। হুকুমদখলকৃত জায়গা থেকে বাড়িঘর, স্থাপনা সব ভেঙে দেওয়া হয়েছে; উচ্ছেদ করা হয়েছে বাসিন্দাদের। কিন্তু হুকুমদখলে ক্ষতিগ্রস্তরা ক্ষতিপূরণের টাকাও পাচ্ছেন না, সেখানে কোনো উন্নয়নও হচ্ছে না। স্থানীয় ভূমি অফিস থেকে জেলা প্রশাসন পর্যন্ত বিভিন্ন দফতরে মাসের পর মাস ধরনা দিয়েও ক্ষতিপূরণের টাকা না পাওয়ায় মানুষজনের মধ্যে চরম ক্ষোভের সৃষ্টি হয়েছে। ভুক্তভোগী বাসিন্দারা অভিযোগ করে জানিয়েছেন, বাপ-দাদার বসতভিটা থেকে উচ্ছেদ করা হলেও ক্ষতিপূরণ দেওয়ার ক্ষেত্রে নানা রকম টালবাহানা চালানো হচ্ছে।"