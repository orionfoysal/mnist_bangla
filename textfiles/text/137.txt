"টাঙ্গাইলের মধুপুরে চলন্ত বাসে রূপা গণধর্ষণ ও হত্যা মামলায় চার আসামিকে মৃত্যুদণ্ড, একজনকে সাত বছরের কারাদণ্ড ও এক লাখ টাকা জরিমানা করা হয়েছে। গত সোমবার টাঙ্গাইলের নারী ও শিশু নির্যাতন দমন ট্রাইব্যুনালের ভারপ্রাপ্ত বিচারক অতিরিক্ত জেলা ও দায়রা জজ আবুল মনসুর মিয়া এ দণ্ডাদেশ দেন। আদালতে পাঁচ আসামির উপস্থিতিতে বিচারক রায়ের সারসংক্ষেপ পড়ে শোনান। মৃত্যুদণ্ডপ্রাপ্ত আসামিরা হলেন ছোঁয়া পরিবহনের চালক হাবিব মিয়া এবং সহকারী শামীম, আকরাম ও জাহাঙ্গীর আলম। গাড়ির সুপারভাইজার সফর আলী ওরফে গেণ্ডুকে সাত বছরের সশ্রম কারাদণ্ড দেওয়া হয়।"