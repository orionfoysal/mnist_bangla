"জিয়া অরফানেজ ট্রাস্ট দুর্নীতি মামলায় অর্থ পাঠানোর ব্যাপারে কুয়েতের আমিরের বক্তব্য আদালতকে অবহিত করেছেন বিএনপি চেয়ারপারসন বেগম খালেদা জিয়ার আইনজীবী এ জে মোহাম্মদ আলী। আদালত এ বক্তব্যের ডকুমেন্ট দেখতে চাইলে সাবেক এই অ্যাটর্নি জেনারেল কুয়েত অ্যাম্বাসি থেকে পাঠানো একটি চিঠি আদালতে উপস্থাপন করেন। এ সময় আদালত জানতে চায়, কুয়েতের আমিরের দেওয়া কত টাকা এসেছিল এবং কোন অ্যাকাউন্টে জমা হয়েছে? রাজধানীর বকশী বাজারে আলিয়া মাদ্রাসা মাঠে স্থাপিত ঢাকার বিশেষ জজ ড. আখতারুজ্জামান খানের আদালতে বেগম খালেদা জিয়ার পক্ষে সপ্তম দিনের মতো যুক্তিতর্ক উপস্থাপনকালে গতকাল এ জে মোহাম্মদ আলী এসব তথ্য তুলে ধরেন। যুক্তিতর্ক শেষ না হওয়ায় আগামী ১০ ও ১১ জানুয়ারি জিয়া অরফানেজ ট্রাস্ট মামলায় পরবর্তী শুনানির তারিখ নির্ধারণ করেছে আদালত। এর আগে বেলা ১১টা ৩৫ মিনিটের দিকে আদালত প্রাঙ্গণে হাজির হন বেগম খালেদা জিয়া।"