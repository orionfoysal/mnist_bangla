"জিয়া অরফানেজ ট্রাস্ট দুর্নীতি মামলায় আদালত শুনানি মুলতবি না করায় ব্যক্তিগত হাজিরা থেকেও অব্যাহতি নিলেন না বিএনপি চেয়ারপারসন খালেদা জিয়া। আজ তাঁর মায়ের মৃত্যুবার্ষিকী উপলক্ষে শুনানি মুলতবি রাখার আবেদন জানান তাঁর আইনজীবীরা। তবে আদালত শুধু খালেদা জিয়াকে ব্যক্তিগত হাজিরা থেকে অব্যাহতি দিলে তা প্রত্যাখ্যান করেন সাবেক এই প্রধানমন্ত্রী। গতকাল এ মামলার আসামি শরফুদ্দিন আহমেদের পক্ষে দ্বিতীয় দিনের মতো যুক্তি উপস্থাপন করেন তাঁর আইনজীবী মো. আহসান উল্লাহ। বিএনপি চেয়ারপারসন খালেদা জিয়ার উপস্থিতিতে যুক্তি শেষ না হওয়ায় আজ ফের দিন ধার্য করেন ঢাকার ৫ নম্বর বিশেষ জজ আদালতের বিচারক ড. মো. আখতারুজ্জামান।"