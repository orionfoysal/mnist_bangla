"সুনামগঞ্জের মধ্যনগরে নীতিমালা মেনে হাওরের ফসলরক্ষা বাঁধ নির্মাণের দাবিতে মানববন্ধন হয়েছে। সোমবার দুপুরে মধ্যনগর বাজারে হাওর বাঁচাও সুনামগঞ্জ বাঁচাও আন্দোলনের উদ্যোগে এ কর্মসূচি পালন করা হয়। মানববন্ধনে বক্তারা বলেন, গত মৌসুমে অকাল বন্যায় বাঁধ ভেঙে হাওরের শতভাগ ফসল তলিয়ে যাওয়ার পরিপ্রেক্ষিতে সরকার কৃষকের ফসল সুরক্ষায় পর্যাপ্ত অর্থ বরাদ্দ দিয়েছে। সাধারণ কৃষককে সম্পৃক্ত করে প্রকল্প বাস্তবায়নের নতুন নীতিমালা করা হয়েছে। আমরা চাই বাঁধ নির্মাণে এই নীতিমালা শতভাগ অনুসরণ করা হোক, যাতে কৃষকরা তাদের বছরের একটিমাত্র ফসল নির্বিঘ্নে ঘরে তুলতে পারেন।"