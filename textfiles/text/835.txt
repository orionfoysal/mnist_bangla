"বর্তমান কমিটি বিলুপ্ত না করে নতুন করে আহবায়ক কমিটি গঠন করায় কেন্দ্রীয় যুবলীগের বিরুদ্ধে বিক্ষোভ মিছিল ও মানববন্ধন করেছে নীলফামারীর কিশোরগঞ্জ উপজেলা যুবলীগের নেতাকর্মীরা। বুধবার দুপুরে এই কর্মসূচি অনুষ্ঠিত হয়। বিক্ষোভকারীরা কিশোরগঞ্জ প্রেস ক্লাব চত্বর থেকে একটি মিছিল বের করে শহীদ মিনার চত্বরে মানববন্ধনে মিলিত হন। পরে সেখানে বক্তৃতা করেন উপজেলা যুবলীগের সভাপতি ফণি ভূষণ মজুমদার, সাধারণ সম্পাদক গোলাম রব্বানী চৌধুরী বিপুল, সহ-সভাপতি আব্দুর রাজ্জাক বাবু প্রমুখ। বক্তারা অভিযোগ করেন, কিশোরগঞ্জ যুবলীগের ৫১ সদস্যের বর্তমান কমিটি সাংগঠনিক কার্যক্রম চালিয়ে আসছে।"