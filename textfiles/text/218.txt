"শেরপুর জেলা ছাত্রলীগের নবগঠিত কমিটি স্থগিত নিয়ে আওয়ামী লীগের দুই গ্রুপ পাল্টাপাল্টি সংবাদ সম্মেলন করেছে। গতকাল দুপুরে শহরের নিউ মার্কেটে হোটেল আলিশানের অডিটরিয়ামে জেলা আওয়ামী লীগের ব্যানারে প্রথম সংবাদ সম্মেলনে লিখিত বক্তব্য পাঠ করেন সদর আসনের এমপি জেলা আওয়ামী লীগের সভাপতি ও হুইপ আতিউর রহমান আতিক।লিখিত বক্তব্যে হুইপ জানান, ২৮ জানুয়ারি ছাত্রলীগের কেন্দ্রীয় কমিটি শোয়েব হাসান শাকিলকে সভাপতি ও মতিউর রহমান মতিনকে সাধারণ সম্পাদক করে জেলা কমিটির অনুমোদন দেয়। এ কমিটি অনুমোদন দেওয়ার পর পরই বিএনপি-জামায়াতের সঙ্গে আঁতাতকারী একটি মহল বর্তমান সরকার, আওয়ামী লীগ তথা শেরপুরকে অস্থিতিশীল করতে হরতাল আহ্বান করে। শেষ পর্যন্ত হরতাল প্রত্যাহার করে নেওয়া হয়।"