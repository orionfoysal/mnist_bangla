"আওয়ামী লীগের যুগ্ম সাধারণ সম্পাদক মাহবুব-উল আলম হানিফ বলেছেন, বিএনপি ৫ জানুয়ারিকে গণতন্ত্র বা ভোটাধিকার হরণ দিবস পালন করে, অথচ তারাই সেদিন ৫০০ ভোট কেন্দ্রে সহিংসতা চালিয়েছিল। ৭৪ জনকে হত্যা করল। বিএনপি ভোটাধিকার হরণ করে গণতন্ত্রের পথ রুদ্ধ করতে চেয়েছিল। গতকাল সোহরাওয়ার্দী উদ্যানে বাংলাদেশ ইউনাইটেড ইসলামিক পার্টি আয়োজিত গণতন্ত্র রক্ষা, সন্ত্রাস ও জঙ্গি দমনে আলেম-ওলামা সমাবেশ ও সাংস্কৃতিক অনুষ্ঠানে প্রধান অতিথির বক্তব্যে তিনি এ কথা বলেন।আয়োজক সংগঠনের চেয়ারম্যান মো. ইসমাইল হোসাইনের সভাপতিত্বে সমাবেশে আরও বক্তব্য রাখেন আওয়ামী লীগের প্রচার সম্পাদক হাছান মাহমুদ, যুবলীগের সভাপতিমণ্ডলীর সদস্য সিরাজুল ইসলাম মোল্লা, সংগঠনের মহাসচিব আল্লামা হযরত মাওলানা শাহাদাত হোসাইন, প্রেসিডিয়াম সদস্য মাওলানা গোলাম মোস্তফা ও মাওলানা এখলাসুর রহমান প্রমুখ।"