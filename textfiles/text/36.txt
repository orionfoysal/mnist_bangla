"সূর্যোদয় থেকে পূজাপাঠ, অঞ্জলি, হাতেখড়ি ও সাংস্কৃতিক অনুষ্ঠানের মধ্য দিয়ে উদ্যাপিত হয়েছে সনাতন ধর্মাবলম্বীদের অন্যতম উৎসব সরস্বতী পূজা। গতকাল পূজাকে কেন্দ্র করে কেন্দ্রীয় মন্দির ঢাকেশ্বরীসহ ঢাকা বিশ্ববিদ্যালয় এলাকা সেজেছিল বর্ণিল সাজে। পূজা উপলক্ষে সকালে রাজধানীর কৃষিবিদ মণ্ডপ প্রদর্শন করেন মত্স্য ও প্রাণিসম্পদমন্ত্রী নারায়ণ চন্দ্র চন্দ এবং সন্ধ্যায় মন্দির প্রাঙ্গণে আসেন স্বরাষ্ট্রমন্ত্রী আসাদুজ্জামান খান কামাল। এ ছাড়া সকাল ৬টা থেকে ঢাকেশ্বরী মন্দির প্রাঙ্গণে ঢল নামে ভক্তের। ৯টায় পূজা শেষে কয়েক দফায় দেবীর পায়ে পুষ্পাঞ্জলি অর্পণ করেন ভক্তরা।"