"ইরানে প্রায় এক সপ্তাহ ধরে চলছে সরকারবিরোধী বিক্ষোভ। দ্রব্যমূল্যের ঊর্ধ্বগতি, বেকারত্ব ও দেশটিতে চলমান অর্থনৈতিক বৈষম্যের প্রতিবাদে সরকারবিরোধী বিক্ষোভে ফুঁসছে ইরান। তবে সরকারবিরোধী আন্দোলনের সপ্তম দিনে গতকাল ইরানে ‘রাষ্ট্রদ্রোহ’র পরাজয়ের দাবি করেছেন দেশটির ইসলামিক রেভ্যুলিউশনস গার্ড (আইআরজিসি) বা বিপ্লবী বাহিনীর প্রধান। ‘বিক্ষোভকারীদের দমিয়ে দেওয়া ও পরাজয়ের’ এ খবরটি মেজর জেনারেল মোহাম্মদ আলী জাফারি ঘোষণা করেন রাজধানী তেহরানের দশ হাজারেরও বেশি সরকার সমর্থকের সমাবেশে। অস্থিতিশীলতা তৈরির পর থেকে গতকালের এই সমাবেশ ছিল সরকারের সমর্থনে সবচেয়ে বড় জমায়েত।"