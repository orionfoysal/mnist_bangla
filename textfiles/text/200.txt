"আমরণ অনশনরত স্বতন্ত্র ইবতেদায়ি মাদ্রাসা শিক্ষক সমিতির নেতাদের সঙ্গে বৈঠক করে শিক্ষামন্ত্রী নুরুল ইসলাম নাহিদ তাদের অনশন ভঙ্গ করার প্রস্তাব দিলে শিক্ষকরা সে প্রস্তাব প্রত্যাখ্যান করেছেন। জাতীয়করণের দাবি মেনে নেওয়ার সুস্পষ্ট ঘোষণা না আসা পর্যন্ত আমরণ অনশন চালিয়ে যাওয়ার ঘোষণা দিয়েছেন তারা। গতকাল বিকালে পরিবহন পুল অফিসে এ বৈঠক অনুষ্ঠিত হয়। শিক্ষা মন্ত্রণালয়ের কারিগরি ও মাদ্রাসা শিক্ষা বিভাগের প্রতিমন্ত্রী কাজী কেরামত আলীও বৈঠকে উপস্থিত ছিলেন। বৈঠক শেষে ইবতেদায়ি মাদ্রাসা শিক্ষক সমিতির মহাসচিব কাজী মোখলেছুর রহমান বলেন, শিক্ষামন্ত্রী ও প্রতিমন্ত্রী আমাদের বৈঠকে ডেকে আশ্বস্ত করেছেন।"