"জিয়া অরফানেজ ও জিয়া চ্যারিটেবল ট্রাস্ট মামলায় হাজিরা দিতে আজ বিশেষ আদালতে যাবেন বিএনপি চেয়ারপারসন বেগম খালেদা জিয়া। গতকাল সকালে বিষয়টি নিশ্চিত করেছেন বিএনপি চেয়ারপারসনের প্রেসউইংয়ের সদস্য শায়রুল কবির খান। তিনি জানান, দুই মামলায় হাজিরা দিতে আজ বেলা ১১টার দিকে বিএনপি চেয়ারপারসন আদালতে উপস্থিত হবেন। এর আগে সকাল ১০টার দিকে গুলশানের বাসা থেকে তাঁর রওয়ানা হওয়ার কথা রয়েছে। বকশীবাজারের আলিয়া মাদ্রাসা মাঠে স্থাপিত ঢাকার ৫নং বিশেষ জজ আদালতে জিয়া অরফানেজ ট্রাস্ট মামলায় খালেদা জিয়ার পক্ষে যুক্তিতর্ক উপস্থাপন করবেন আইনজীবী এ জে মোহাম্মদ আলী।"