"সীমান্ত পেরিয়ে পাকিস্তানের অভ্যন্তরে হামলা চালানো থেকে বিরত থাকার জন্য ভারতের প্রতি হুঁশিয়ারি দিয়েছে পাকিস্তান। দেশটির পররাষ্ট্র মন্ত্রণালয়ের এক বিবৃতিতে গতকাল এ সতর্কবার্তা দেওয়া হয়। ভারতনিয়ন্ত্রিত কাশ্মীরের জম্মুতে গত শনিবার এক সেনাক্যাম্পে সন্ত্রাসী হামলায় পাঁচ সেনাসহ অন্তত দশজন নিহত হন। নয়াদিল্লি এ হামলার জন্য পাকিস্তানভিত্তিক জঙ্গি সংগঠন জয়শ-ই-মোহাম্মদকে দায়ী করেছে। পাকিস্তান অবশ্য এ হামলার পেছনে নিজেদের হাত থাকার কথা নাকচ করে দিয়েছে।"