"পাকিস্তানি শিশু জয়নাব আমিনের (ছয় বছর) ধর্ষণ ও হত্যা মামলার প্রধান আসামি ইমরান আলীকে (২৪) মৃত্যুদণ্ড দিয়েছে লাহোরের সন্ত্রাসবাদবিরোধী একটি আদালত (এটিসি)। এটিসির বিচারক সাজ্জাদ আহমদ গতকাল এ রায় দেন। লাহোরের কট লাখপাটে অবস্থিত কেন্দ্রীয় জেলে গতকাল এ রায় ঘোষণা করা হয়। রায়ের বিরুদ্ধে আপিলের জন্য পনের দিন সময় পাবেন ইমরান আলী। ইমরানকে যে চারটি অভিযোগে মৃত্যুদণ্ড দেওয়া হয় সেগুলো হলো— একটি শিশুকে (জয়নাব) ধর্ষণ, হত্যা ও অপহরণ এবং সন্ত্রাসবিরোধী আইনের ৭ নম্বর ধারায় শাস্তিযোগ্য সন্ত্রাসী কর্মকাণ্ড সম্পাদন।"