"বিএনপি স্থায়ী কমিটির সদস্য আমীর খসরু মাহমুদ চৌধুরী বলেছেন, দলের চেয়ারপারসন বেগম খালেদা জিয়া হযরত শাহজালাল (রহ.) ও শাহ পরান (রহ.)-এর মাজার জিয়ারত করতে সিলেটে যাচ্ছেন। তিনি কোনো নির্বাচনী প্রচারণায় অংশ নিতে সেখানে যাচ্ছেন না। তিনি বলেন, একজন সাবেক প্রধানমন্ত্রী হিসেবে সিলেট সফরে খালেদা জিয়ার নিরাপত্তা রক্ষার দায়িত্ব সরকারের। গতকাল সকালে রাজধানীর গুলশানে বেগম খালেদা জিয়ার বাসভবনের সামনে সাংবাদিকদের তিনি এ কথা জানান। এ সময় বিএনপির কেন্দ্রীয় নির্বাহী সদস্য শেখ রবিউল আলমসহ দলীয় চেয়ারপারসনের মিডিয়া উইংয়ের সদস্য শায়রুল কবির খান, শামসুদ্দিন দিদার প্রমুখ উপস্থিত ছিলেন।"