"বিএনপি চেয়ারপারসন খালেদা জিয়ার বিরুদ্ধে গ্যাটকো দুর্নীতি মামলার অভিযোগ গঠনের শুনানি পিছিয়ে আগামী ৪ মার্চ ঠিক করেছে আদালত। গতকাল দুই আসামির পক্ষে হাই কোর্টের স্থগিতাদেশ থাকায় ঢাকার তিন নম্বর বিশেষ জজ আদালতের বিচারক আবু সৈয়দ দিলজার হোসেন নতুন দিন ঠিক করে দেন। এর আগে গত ৪ জানুয়ারি গ্যাটকো দুর্নীতি মামলাসহ ১৪টি মামলা বিচার কাজ পরিচালনার জন্য পুরান ঢাকার বকশীবাজারে কারা অধিদফতরের প্যারেড মাঠে স্থাপিত অস্থায়ী এজলাসে স্থানান্তর করে গেজেট প্রকাশ করে আইন মন্ত্রণালয়। এই এজলাসেই জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতি মামলার বিচার চলছে। ব্যক্তিগত হাজিরা মওকুফ হওয়ায় গতকাল খালেদা জিয়ার পক্ষে হাজিরা দেন তার আইনজীবী সানাউল্লাহ মিয়া।"