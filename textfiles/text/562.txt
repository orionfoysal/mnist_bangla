"অধস্তন আদালতের বিচারকদের চাকরির শৃঙ্খলাবিধি নিয়ে নির্বাহী বিভাগের সঙ্গে বিচার বিভাগের দীর্ঘদিনের টানাপড়েনের অবশেষে ইতি ঘটেছে। নিম্ন আদালতের চাকরির শৃঙ্খলাবিধিতে সুপ্রিম কোর্টের ক্ষমতা নিশ্চিত হওয়ায় আপিল বিভাগ এ-সংক্রান্ত গেজেট গ্রহণ করেছে। স্মর্তব্য, ১৯৯৯ সালের ২ ডিসেম্বর মাসদার হোসেন মামলায় (বিচার বিভাগ পৃথক্করণ) ১২ দফা নির্দেশনা দিয়ে আপিল বিভাগ যে রায় দেয়, তাতে নিম্ন আদালতের বিচারকদের চাকরির শৃঙ্খলাসংক্রান্ত বিধিমালা তৈরির নির্দেশনাও ছিল। এরপর ২০০৭ সালের ১ নভেম্বর নির্বাহী বিভাগ থেকে আলাদা হয়ে বিচার বিভাগের কার্যক্রম শুরু হয়। ২০১৫ সালের ৭ মে আইন মন্ত্রণালয় একটি খসড়া শৃঙ্খলাসংক্রান্ত বিধি প্রস্তুত করে সুপ্রিম কোর্টে পাঠায়।"