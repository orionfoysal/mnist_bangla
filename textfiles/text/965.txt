"বাংলাদেশ থেকে কম বয়সী মেয়েশিশু ও নারীদের পাচারের জন্য এবার নতুন ফাঁদ ফেলা হচ্ছে। টোপ হিসেবে মেয়েদের ভারতীয় চলচ্চিত্রে অভিনয়ের সুযোগ দেওয়া এবং তাজমহল দর্শনের প্রলোভন দেখানো হচ্ছে। পাচারকারীরা স্কুল-কলেজ পড়ুয়া কম বয়সী মেয়েদের মোবাইল ফোন নম্বর জোগাড় করে তাদের সঙ্গে কথা বলে এ টোপ দিচ্ছে। আর কম বয়সী মেয়েদের প্রলোভন দেখাতে সুদর্শন যুবকদেরও পাচারকারী চক্র দলে ভেড়াচ্ছে। পাচারের শিকার মেয়েদের সরাসরি পতিতালয়ে যেমন বিক্রি করে দেওয়া হচ্ছে, অন্যদিকে কিছু মেয়েকে আবার ভারতের বিভিন্ন ড্যান্স বার, ম্যাসাজ পারলার, বিশেষ ধরনের ম্যাসাজ সেবার (আবাসিক বাড়িতে পরিচালিত) কাজেও ব্যবহার করা হচ্ছে।"