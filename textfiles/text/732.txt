"গৃহায়ণ ও গণপূর্তমন্ত্রী ইঞ্জিনিয়ার মোশাররফ হোসেন বলেছেন, দেশের অর্থনৈতিক উন্নয়নে কক্সবাজারের পর্যটন বিকাশে অপার সম্ভাবনার দ্বার উন্মোচনে এক্সক্লুসিভ ট্যুরিজম পার্ক নির্মাণসহ বিভিন্ন প্রকল্প বাস্তবায়নে কাজ করছে সরকার। কক্সবাজারে পর্যটন শিল্পকে প্রসার করতে হলে পর্যটন সংশ্লিষ্ট বিভিন্ন সুযোগ-সুবিধা বাড়াতে হবে। পাশাপাশি এই শিল্পে যারা বিনিয়োগ করবে তাদের ট্যাক্স ফ্রি-এরও ব্যবস্থা করতে হবে। গতকাল দুপুরে কক্সবাজারের ইনানীতে একটি হোটেলের সম্মেলন কক্ষে বাংলাদেশ অর্থনৈতিক অঞ্চল কর্তৃপক্ষ (বেজা)-এর আয়োজনে ‘কক্সবাজারে বিশেষ পর্যটন জোন ও পর্যটন শিল্পের নতুন দিগন্ত’ শীর্ষক সেমিনারে প্রধান অতিথির বক্তব্যে মন্ত্রী এ কথা বলেন।"
।"