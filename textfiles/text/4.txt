ইরানের সরকারবিরোধী বিক্ষোভকারীদের প্রতি সমর্থন চেয়ে জাতিসংঘের নিরাপত্তা পরিষদের বৈঠক ডেকে যুক্তরাষ্ট্র সংস্থাটির ক্ষমতার অপব্যবহার করছে বলে অভিযোগ করেছে রাশিয়া। ইরানের ইস্যু তুলে গুরুত্বপূর্ণ আন্তর্জাতিক ইস্যু থেকে সংস্থাটির মনোযোগ অন্যত্র সরিয়ে নেওয়ার চেষ্টায় ওয়াশিংটনের কড়া সমালোচনাও করেছে দেশটি।জাতিসংঘে রুশ রাষ্ট্রদূত ভ্যাসিলি নেবেনজিয়া এক বক্তৃতায় এসব কথা বলেছেন। ইরান বা অন্য কোনো দেশকে অস্থিতিশীল করতে রাশিয়া জড়িত হতে চায় না বলেও রুশ রাষ্ট্রদূত জানিয়েছেন। ইরানে গত ২৮ ডিসেম্বর থেকে শুরু হওয়া এক সপ্তাহের বিক্ষোভে কমপক্ষে ২২ জন নিহত হন।"