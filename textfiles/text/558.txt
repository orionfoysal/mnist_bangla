"সব গুজবের অবসান ঘটিয়ে অবশেষে পাকিস্তানের ক্ষমতাসীন মুসলিম লিগ-নওয়াজ (পিএমএল-এন) দলের প্রধান হলেন পাঞ্জাব প্রদেশের মুখ্যমন্ত্রী শাহবাজ শরীফ। গতকাল লাহোরে দলটির সেন্ট্রাল ওয়ার্কিং কমিটির (সিডব্লিউসি) সভায় তাকে দলটির ভারপ্রাপ্ত সভাপতি নির্বাচিত করা হয়। সেসঙ্গে সভায় সাবেক প্রধানমন্ত্রী নওয়াজ শরীফকে আজীবনের জন্য দলটির ‘নেতা’ (কায়েদ) নির্বাচিত করা হয়েছে। নওয়াজ শরীফের সভাপতিত্বে সভায় উপস্থিত ছিলেন দেশটির অন্তর্বর্তীকালীন প্রধানমন্ত্রী শহীদ খাকান আব্বাসি, নওয়াজের মেয়ে মরিয়ম, শাহবাজের ছেলে হামজা শাহবাজ। গত কয়েকদিন ধরেই স্থানীয় গণমাধ্যমের খবরে দাবি করা হচ্ছিল, ক্ষমতাসীন পিএমএল-এন দলের প্রধান হচ্ছেন সাবেক প্রধানমন্ত্রী নওয়াজ শরীফের স্ত্রী কুলসুম।"