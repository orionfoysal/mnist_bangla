"৫৭ বছরেও পরিবার পরিকল্পনা অধিদফতরের কর্মচারীদের নিয়োগ ও পদোন্নতির কোনো বিধিমালা তৈরি হয়নি। এতে এই অধিদফতরের অধীনে মাঠপর্যায়ে কর্মরত পরিবার পরিকল্পনা পরিদর্শক (এফপিআই) ও পরিবার কল্যাণ সহকারীদের (এফডব্লিউএ) সারা জীবন একই পদে থেকে অবসরে যেতে হচ্ছে। এতে সারা দেশে মাঠপর্যায়ে কর্মরত প্রায় ২৮ হাজার কর্মীর দিন কাটছে হতাশায়।২০১২ সালে পরিবার পরিকল্পনা পরিদর্শক (এফপিআই) পদে যোগদান করেন জহির আহমেদ। কুমিল্লার মনোহরগঞ্জের হাসনাবাদ ইউনিয়নে জহিরের দায়িত্ব হলেও পাশের বাইশগাঁও ইউনিয়নের কাজও করছেন তিনি।"