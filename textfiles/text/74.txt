"বেসিক ব্যাংকের অর্থ কেলেঙ্কারির ঘটনায় সাবেক ব্যবস্থাপনা পরিচালক কাজী ফখরুল ইসলাম ও উপব্যবস্থাপনা পরিচালক ফজলুস সোবহানের সম্পদের তথ্য অনুসন্ধান করতে দুর্নীতি দমন কমিশনকে (দুদক) নির্দেশ দিয়েছে হাই কোর্ট। চার মামলায় ফজলুস সোবহানের জামিন মঞ্জুর করে গতকাল বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাই কোর্ট বেঞ্চ এ আদেশ দেয়। আদালতে দুদকের পক্ষে শুনানিতে ছিলেন আইনজীবী খুরশীদ আলম খান ও সৈয়দ মামুন মাহবুব। আসামিদের পক্ষে ছিলেন ব্যারিস্টার রোকনউদ্দিন মাহমুদ। বেসিক ব্যাংকের ঋণ বিতরণে অনিয়মের অভিযোগ ওঠার পর ২০১৪ সালে কাজী ফখরুলকে অপসারণ করা হয়।"