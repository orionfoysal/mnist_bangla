"রোহিঙ্গা ইস্যুতে নিরাপত্তা পরিষদের উন্মুক্ত আলোচনায় যুক্তরাষ্ট্র, যুক্তরাজ্য, চীন, ফ্রান্স, সুইডেন, নেদারল্যান্ডস, পোল্যান্ড, বলিভিয়াসহ ১২টি দেশের স্থায়ী প্রতিনিধিরা বর্বরতা অব্যাহত থাকায় মিয়ানমারের কঠোর সমালোচনা করেছেন। খবর এনআরবি নিউজ। নিউইয়র্কে জাতিসংঘ সদর দফতরে ১৩ ফেব্রুয়ারি সকাল সোয়া ১০টা থেকে বেলা দেড়টা পর্যন্ত এ ইস্যু নিয়ে আলোচনা হয়। কুয়েতের রাষ্ট্রদূত শেখ সাবাহ খালিদ আল হামাদের সভাপতিত্বে এ আলোচনায় অংশ নিয়ে প্রায় সবাই উল্লেখ করেন, মিয়ানমার সরকারের দমননীতির মুখে প্রাণ বাঁচাতে এখনো রোহিঙ্গারা পালিয়ে বাংলাদেশে প্রবেশ করছে। আলোচনার সূচনা ঘটান জাতিসংঘের উদ্বাস্তু বিষয়ক হাইকমিশনার ফিলিপ্পো গ্র্যান্দি।"