"রোহিঙ্গাদের অবস্থা সরেজমিন পরিদর্শনে কক্সবাজারে এসেছে অর্গানাইজেশন অব ইসলামিক কো-অপারেশন (ওআইসি)-এর ১৩ সদস্যের একটি প্রতিনিধি দল। প্রতিনিধি দলটি গতকাল সকালে কক্সবাজার পৌঁছে দুপুরে রোহিঙ্গা সংশ্লিষ্ট বিষয় নিয়ে জেলা প্রশাসনের সঙ্গে বৈঠক করে। জেলা প্রশাসকের সম্মেলন কক্ষে বৈঠকে জেলা প্রশাসক রোহিঙ্গাদের বর্তমান পরিস্থিতি, মানবিক সংকট ও চাহিদাসহ নানা বিষয় উপস্থাপন করে। এ সময় ওআইসির প্রতিনিধি দল রোহিঙ্গাদের পাশে থাকার প্রতিশ্রুতি দেয়। কক্সবাজার জেলা প্রশাসক আলী হোসেনের সভাপতিত্বে অনুষ্ঠিত সভায় উপস্থিত ছিলেন ওআইসির ইন্ডিপেন্ডেন্ট পার্মান্যান্ট হিউম্যান রাইটস কমিটির চেয়ারপারসন ড. রশিদ আল বালুসি প্রমুখ।"