"বাণিজ্যমন্ত্রী তোফায়েল আহমেদ বলেছেন, যারা আন্দোলনে পরাজিত হয়, তারা নির্বাচনেও হারবে। যাদের আলোচনার প্রস্তাব গ্রহণ করা হলেও, আলোচনায় বসেননি, তাদের সঙ্গে আবারও আলোচনার প্রশ্নই আসে না। আগামী জাতীয় সংসদ নির্বাচন বাংলাদেশের সংবিধান মোতাবেক বর্তমান সরকারের প্রধানমন্ত্রী শেখ হাসিনা সরকারের এবং এ নির্বাচন কমিশনের অধীনেই যথাসময়ে অনুষ্ঠিত হবে। গতকাল রাজধানীর বঙ্গবন্ধু আন্তর্জাতিক সম্মেলন কেন্দ্রে বাংলাদেশ অ্যাসোসিয়েশন অব ইন্টারন্যাশনাল রিক্রুটিং এজেন্সিজ (বায়রা) আয়োজিত মুক্তিযোদ্ধাদের সংবর্ধনা ও মেধা পুরস্কার বিতরণ অনুষ্ঠানে তিনি এসব কথা বলেন।বায়রা সভাপতি বেনজীর আহমদের সভাপতিত্বে অনুষ্ঠানে আরও উপস্থিত ছিলেন স্বরাষ্ট্রমন্ত্রী আসাদুজ্জামান খান কামাল, জনশক্তি কর্মসংস্থান ও প্রশিক্ষণ ব্যুরোর মহাপরিচালক মো. সেলিম রেজা প্রমুখ।"