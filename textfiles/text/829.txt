"মহান মুক্তিযুদ্ধে মুক্তিবাহিনীর সর্বাধিনায়ক বঙ্গবীর জেনারেল এম এ জি ওসমানীর জীবনী পাঠ্যবইয়ে অন্তর্ভুক্তির দাবি জানিয়েছেন সাবেক ডাকসু ভিপি সুলতান মোহাম্মদ মনসুর আহমদ। শুক্রবার রাতে এক ফেসবুক পোস্টে তিনি এ দাবি জানিয়ে বলেন, জাতীয় জীবনে জেনারেল ওসমানীকে আরও মূল্যায়ন করা আমাদের সবার দায়িত্ব। ১৬ ফেব্রুয়ারি বঙ্গবীর ওসমানীর ৩৪তম মৃত্যুবার্ষিকীতে তার প্রতি গভীর শ্রদ্ধা ও কৃতজ্ঞতা জানান সুলতান মনসুর। তিনি তার পোস্টে বলেন, কষ্ট হয় মুক্তিযুদ্ধের পক্ষের শক্তির দাবিদাররা রাষ্ট্রক্ষমতায় থাকা সত্ত্বেও তার মৃত্যুবার্ষিকী রাষ্ট্রীয়ভাবে পালিত হয় না। এই প্রজন্মের জানা উচিত বঙ্গবীর জেনারেল এম এ জি ওসমানী ১৯৭০ সালে আওয়ামী লীগের রাজনীতিতে যোগ দেন।"