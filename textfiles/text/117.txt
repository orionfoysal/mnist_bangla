"এসএসসির প্রশ্নপত্র ফাঁস এবং তা ফেসবুকে ছড়িয়ে দেওয়ার অভিযোগে ঢাবি শিক্ষার্থীসহ ১৪ জনকে আটক করেছে মহানগর গোয়েন্দা পুলিশ (ডিবি)। গতকাল মধ্যরাত পর্যন্ত অভিযান চালিয়ে তাদের রাজধানীর বিভিন্ন এলাকা ও ফরিদপুর থেকে আটক করা হয়েছে। ডিবির উপকমিশনার (ডিসি) শেখ নাজমুল আলম বিষয়টি নিশ্চিত করেছেন। আটকদের নাম-পরিচয় তাত্ক্ষণিক জানাতে না পারলেও আজ  বেলা ১১টায় ডিএমপির মিডিয়া সেন্টারে প্রেস ব্রিফিংয়ের মাধ্যমে বিস্তারিত জানানো হবে বলে তিনি জানান। এ ছাড়া রাজশাহীতে এক কলেজছাত্রী, নরসিংদীতে দুই শিক্ষকসহ ৪ জন, সিলেটে যুবক, ঠাকুরগাঁওয়ে ২ জন,   শেরপুরে যুবক, শ্রীপুরে সহকারী কেন্দ্র সচিব ও বরগুনায় ১ জনকে গ্রেফতার করা হয়েছে।"