"চাঞ্চল্যকর একুশে আগস্ট গ্রেনেড হামলার ঘটনায় দায়ের করা দুই মামলায় আরও দুই আসামিকে নির্দোষ দাবি করে তাদের খালাস চেয়েছেন আইনজীবীরা। গতকাল আসামি মুন্সি মুহিবুল্লাহ ওরফে অভির পক্ষে তার আইনজীবী সাইফুর রশিদ সবুজ এবং পলাতক আসামি মুফতি আবদুল হাইয়ের পক্ষে রাষ্ট্র নিযুক্ত আইনজীবী আবুল কালাম যুক্তি উপস্থাপন শেষ করে আসামিদের খালাস দাবি করেন। এ পর্যন্ত ১৪ আসামির পক্ষে যুক্তি উপস্থাপন শেষ হলো। রাষ্ট্রপক্ষ এ আসামির বিরুদ্ধে আনা কোনো অভিযোগ প্রমাণ করতে পারেনি দাবি করে আসামিদের খালাসের আর্জি জানান। পরে বিচারক শাহেদ নুরুদ্দিন অন্য আসামিদের যুক্তি উপস্থাপনের জন্য আজ পরবর্তী দিন ধার্য করেন।"