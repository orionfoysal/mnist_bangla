"ঢাকা বিশ্ববিদ্যালয়ের (ঢাবি) উপাচার্য কার্যালয়ে সাধারণ ছাত্র-ছাত্রীদের মঙ্গলবারের অবরোধ কর্মসূচিতে ছাত্রলীগের হামলার ঘটনায় বিশ্ববিদ্যালয় ক্যাম্পাসে উত্তেজনা অব্যাহত রয়েছে। ওই সংঘর্ষের জন্য একে অন্যকে অভিযুক্ত করে গতকাল পাল্টাপাল্টি কর্মসূচি পালন করেছে ছাত্রলীগ ও প্রগতিশীল ছাত্রজোট। এ ছাড়া ছাত্রলীগ নেতাদের বিচারের দাবিতে বিক্ষোভ মিছিল ও সমাবেশ করেছে ‘নিপীড়নবিরোধী’ শিক্ষার্থীরা।‘উপাচার্যকে লাঞ্ছিতকারীদের’ শাস্তির দাবিতে ‘সাধারণ শিক্ষার্থীর’ ব্যানারে মানববন্ধন করে ছাত্রলীগের সমর্থকরা। মানববন্ধন শেষে উপাচার্য কার্যালয়ের সামনে তাদের অবস্থান কর্মসূচিতে ছাত্রলীগের নেতারা যোগ দেন।"