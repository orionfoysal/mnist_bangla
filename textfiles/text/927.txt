"নির্যাতন ও হেফাজতে মৃত্যু (নিবারণ) আইনের সংশোধন চেয়েছে পুলিশ। তারা বলেছেন, মানসিক চাপ প্রয়োগ না করলে কোনো অপরাধীই নিজের অপরাধ কবুল করেন না। প্রায়ই অজামিনযোগ্য এ আইনের অপব্যবহার হচ্ছে। পুলিশ সপ্তাহ-২০১৮-এর ‘কল্যাণ সভায়’ পুলিশের বিভিন্ন পর্যায়ের সদস্য এ দাবিসহ আরও মোট পাঁচটি দাবি তুলে ধরেন প্রধানমন্ত্রী শেখ হাসিনার সামনে। পুলিশ প্যারেড ও পদক বিতরণ অনুষ্ঠানের পর রাজারবাগ পুলিশ অডিটোরিয়ামে আয়োজিত প্রায় পৌনে এক ঘণ্টার বিশেষ সভায় প্রধানমন্ত্রী পুলিশ সদস্যদের দাবি-দাওয়াগুলো ধৈর্য ধরে শোনেন।"