"মালদ্বীপের পার্লামেন্ট ভবন দখলে নিয়েছে দেশটির নিরাপত্তা বাহিনী। সেই সঙ্গে বিরোধী দলের দুই সংসদ সদস্যকে গ্রেফতার করেছে পুলিশ। দেশটির প্রেসিডেন্ট আবদুল্লাহ ইয়ামিন ও সুপ্রিম কোর্টের মধ্যকার দ্বন্দ্বের পরিপ্রেক্ষিতে মালদ্বীপে রাজনৈতিক সংকট ঘনীভূত হওয়ার মধ্যে পার্লামেন্ট দখলে নেওয়ার ঘটনা ঘটল। মালদ্বীপের সুপ্রিম কোর্ট গত বৃহস্পতিবার এক রুলিংয়ে সাবেক প্রেসিডেন্ট মোহাম্মদ নাশিদসহ নয় রাজনৈতিক বন্দীকে মুক্তি দেওয়ার জন্য বর্তমান প্রেসিডেন্ট ইয়ামিন সরকারের প্রতি নির্দেশ দেন। রুলিংয়ে গত বছর বরখাস্ত হওয়া ১২ জন আইনপ্রণেতাকেও (তারা প্রেসিডেন্ট ইয়ামিনের ক্ষমতাসীন দল ত্যাগ করে বিরোধীদলের প্রতি সমর্থন দেয়) স্বপদে বহাল করা হয়।"