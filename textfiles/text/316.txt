"ঝালকাঠির ওপর দিয়ে তৃতীয় দফায় গতকাল তৃতীয় দিনের মতো দক্ষিণাঞ্চল-পশ্চিমাঞ্চলের আট রুটে বরিশাল মালিক সমিতির বাস চলাচল বন্ধ করে দিয়েছে ঝালকাঠি বাস মালিক সমিতি।বুধবার বিকাল থেকে ঝালকাঠির রায়াপুর নামক স্থানে অবস্থান নিয়ে এ কর্মসূচি শুরু করেন ঝালকাঠি বাস মালিক সমিতির নেতারা। ফলে ঝালকাঠি, পিরোজপুর, বাগেরহাট, মহেষপুর ও খুলনার রূপসা মালিক সমিতিসহ আট রুটের বাস বরিশাল ঢুকতে পারছে না। এ কারণে বরিশাল যেতে ঝালকাঠির শেষ সীমানা রায়াপুর নামক স্থানে নেমে চার কিলোমিটার বিকল্প যানে করে যেতে হচ্ছে যাত্রীসাধারণকে। আর বরিশাল থেকে দক্ষিণ-পশ্চিমাঞ্চলে যেতে হলে রূপাতলী বাসস্ট্যান্ড থেকে চার কিলোমিটার পথ বিকল্প যানে করে ঝালকাঠি আসতে হচ্ছে।"